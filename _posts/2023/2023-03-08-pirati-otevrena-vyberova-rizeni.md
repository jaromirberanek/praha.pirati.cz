---
title: "Pražští Piráti budou pokračovat ve volbě nominantů do dozorčích rad městských společností na základě otevřených výběrových řízení"
authorId: MHMP
image:  posts/novaradnice7.jpg
tags:   [Městské firmy]
---

Praha, 8. března 2023 – Jedním z prvních úkolů nově zvolené rady města je obsazení dozorčích rad městských firem svými nominanty. Piráti pokračují v nastoleném a osvědčeném trendu z minulého volebního období a na pozice pro Piráty určené koaliční smlouvou na pražském magistrátu postupně vypíší otevřená výběrová řízení. Stávající členové dozorčích rad za Piráty až na výjimky zůstávají na svých místech dokud jim nevyprší mandát a dochází k navolení pouze nově získaných míst, která jsou ještě neobsazená. 

V případě dozorčí rady pražského dopravního podniku připadá pět míst jeho zaměstnancům, čtyři místa Pirátům, tři místa koalici SPOLU a jedno místo hnutí STAN. Opozice bude mít v dopravním podniku nově dva zástupce.

> „Na pondělní (6. března) radě jsme navolili první dva nové koaliční členy dozorčí rady dopravního podniku. Nominován jsem byl já, což přirozeně vyplývá z mojí odpovědnosti za dopravu. Druhé místo dočasně obsadí naše vedoucí krajského expertního týmu pro oblast dopravy Gabriela Lněničková. Na toto druhé místo pak proběhne výběrové řízení poté, co proběhnou výběrová řízení na členy představenstva. S ohledem na loňskou kauzu Dozimetr považujeme za naprosto zásadní, aby vedení společnosti bylo obměněno v co nejkratší možné době a není tady prostor pro nějaké zbytečné prodlevy,“ říká náměstek pro dopravu Zdeněk Hřib.

U ostatních městských společností nepanuje žádná podobně specifická situace, takže volná místa v ostatních společnostech budou obsazeny skrze otevřená výběrová řízení. V případě, že současným pirátským nominantům nebude v blízké době končit jejich mandát, k jejich výměně by docházet nemělo, protože již museli v minulém období absolvovat otevřené výběrové řízení. Bude nutné pouze dovolit nové pirátské zástupce do nových pozic daných koaliční smlouvou.

>„Už v minulém volebním období se osvědčilo nominovat na klíčové pozice v dozorčích radách městských společností odborníky na danou problematiku na základě otevřených výběrových řízení. V tomto trendu plánujeme pokračovat. Nejen, že to je zcela transparentní přístup, ale také efektivní metoda pro skutečně věcné a odborné řízení těchto firem a do určité míry i politickou kontrolu. Výběrová řízení na členy dozorčích rad budou realizována postupně a budou zveřejňovaná na pirátském fóru a dalších online portálech inzerujících volné pracovní pozice,” říká Ondřej Chrást, předseda pražského krajského sdružení. 

V dozorčích radách s pěti členy budou mít Piráti jedno místo (např. Prague City Tourism), ve firmách se 7 člennou radou budou mít Piráti dva zástupce (např. Trade centre Praha), v dozorčí radě Pražské plynárenské budou mít Piráti ze 12 členů celkem tři zástupce, v pražských službách čtyři nominanty.

U členů dozorčích rad Piráti chtějí navrhnout úpravu odměňování v tom smyslu, že odměna se bude odvíjet motivačně od docházky na jednání dozorčí rady, respektive za odvedenou práci. Bohužel se v minulosti u některých komunálních politiků rozmohl nešvar, kdy absolvovali třeba jen jednu z mnoha schůzek dozorčí rady, ale jejich odměna jim byla vyplacena v plné výši.

> „Dlouhodobě usilujeme o to, aby se politici svým funkcím věnovali na plný úvazek, proto považujeme svázání docházky s výší odměny za správný krok vedoucí k větší transparentnosti,“ dodává náměstek Zdeněk Hřib.
