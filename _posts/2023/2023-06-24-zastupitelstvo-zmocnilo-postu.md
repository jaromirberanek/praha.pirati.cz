---
title: "Pražské zastupitelstvo zmocnilo radu, aby se účastnila případných dražeb na nemovitosti prodávané Českou poštou"
author: MHMP
image:  posts/novaradnice4.jpg
tags:   [Doprava]
---

Pražské zastupitelstvo zmocnilo Radu hl. m. Prahy k účasti na případných dražbách pořádaných Českou poštou. Česká pošta v dohledné době bude chtít prodat některé své nemovitosti v Praze, například současnou centrálu v Jindřišské ulici nebo budovu v Moravské ulici. Praha opakovaně vyjádřila zájem jednat o přímém odkupu těchto nemovitostí a dle posledních dohod pošta dražby pořádat nebude. Rozhodnutí pražských zastupitelů je tak jen pojistkou pro případ, že by pošta svůj přístup přehodnotila.

V minulém volebním období Praha získala do svého majetku od České pošty budovy v Durychově ulici a na Sofijském náměstí. Praha má zájem v této spolupráci pokračovat a získávat od pošty další nemovitosti cestou přímého prodeje za cenu obvyklou dle znaleckého posudku.

> „V těchto dnech vedu ohledně budovy hlavní pošty v Jindřišské intenzivní jednání se zástupci České pošty i vlády. Věřím, že přímý odkup této nemovitosti je stále ve hře. Bylo by to v zájmu Prahy i jejích obyvatel,“ říká primátor hl. m. Prahy Bohuslav Svoboda.

> „Na včerejším jednání se zástupci Ministerstva vnitra nám bylo potvrzeno, že pošta půjde cestou přímého prodeje s ověřením tržní ceny. Česká pošta tak schválí záměr budovy prodat Praze za posudkovou cenu, nicméně umožní třetím stranám podat vyšší nabídku. V takovém případě by Praha měla možnost nejvyšší nabídku dorovnat,“ doplňuje Adam Zábranský, pražský radní pro oblast majetku, legislativy a transparentnosti.

> „V hlavním městě chybí nájemní byty, takže nedopustím, aby se objekty České pošty v Praze, které by byly vhodné k bydlení, proměnily v další kanceláře. Jednou z mých priorit jsou byty pro mladé lidi, kteří si koupi nemovitosti nebo pronájem bytu nemohou za současné tržní situace dovolit, proto i usilujeme o dům v Moravské ulici, který by byl svými dispozicemi vhodný pro startovací byty. Chci, aby město žilo a mladí lidé měli kde bydlet,“ připojuje Alexandra Udženija, náměstkyně primátora pro oblast sociálních věcí, bydlení a zdravotnictví.

> „Jsme přesvědčeni, že cesta přímého prodeje nemovitostí České pošty Praze je ve veřejném zájmu. Aktuálně chceme jednat o budovách v Jindřišské ulici, Moravské ulici a ulici Na Strži. Přesto jsme na zasedání zastupitelstva schválili pojistku pro případ, že pošta by některé nemovitosti prodávala formou dražby. V takovém případě by se Praha dražby mohla zúčastnit po předchozím schválení v radě, a to i třeba v letních měsících, kdy zastupitelstvo nezasedá,“ uzavírá pražský radní Adam Zábranský.
