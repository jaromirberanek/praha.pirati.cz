---
title: "V pavilonu Rezervace Dja v pražské zoo se narodilo první gorilí mládě"
author: MHMP
image: posts/gorila.jpg
tags: [Životní prostředí]
---

V úterý 2. ledna 2024 osm minut po deváté hodině večerní porodila 10letá samička gorily nížinné Duni ze Zoo Praha své první mládě. Legendární Moja – vůbec první gorila narozená v České republice – se tak stala babičkou a populární Richard pradědečkem. Mládě je v pořádku a ještě v noci začalo sát mateřské mléko. Jeho pohlaví zatím není známé.

> „Věřím, že gorilí mládě přivede do nedávno vybudovaného pavilonu Rezervace Dja další desetitisíce návštěvníků a že jeho popularita přispěje k ochraně goril v Africe,” řekla náměstkyně primátora hl. m. Prahy pro životní prostředí Jana Komrsková a připomněla, že Rada hlavního města loni rozhodla o navýšení příspěvku na ochranu biodiverzity z 5 na 8 Kč z každého vstupu do Zoo Praha. „Z těchto prostředků je financován mj. uznávaný projekt Toulavý autobus, který vede kamerunské děti k ochraně přírody, nebo některé aktivity strážců Biosférické rezervace Dja. Ostatně tamní děti naše pražské gorily dobře znají, protože knížka pohádek, ve kterých vystupují, vyšla nejen francouzsky, ale i v dialektu badjoué,“ dodala náměstkyně Jana Komrsková.

> „Radujeme se z prvního gorilího mláděte narozeného v pavilonu Rezervace Dja,” uvedl ředitel Zoo Praha Miroslav Bobek a doplnil: „Naše radost je o to větší, že jím pokračuje příběh slavné Moji. Narozením mláděte se zúročilo obtížné rozhodnutí rozdělit dosavadní skupinu goril a přivézt nového samce. Jen díky tomu jsme ale do Prahy získali Mojinu dceru Duni a můžeme gorily rozmnožovat.“

Včera se stal poprvé otcem 26letý Kisumu. Jeho další mládě, které čeká Dunina babička, 30letá Kijivu, by se mělo narodit přibližně za čtvrt roku.

> „Porod byl rychlý, a přestože je samice Duni prvnička, zvládla vše bez sebemenších potíží. První kontrakce jsme pozorovali zhruba ve čtvrt na devět večer, přičemž už o necelou hodinu později bylo mládě na světě,“ popsal průběh porodu kurátor savců Zoo Praha Pavel Brandl. „Ostatní členové skupiny si Duni během porodu a po něm příliš nevšímali, jediný, kdo příchod nového mláděte zvídavě pozoroval, byl sedmiletý sameček Ajabu – až doposud poslední gorilí mládě narozené v Zoo Praha,“ dodal Pavel Brandl.

Dnes – ve středu 3. ledna – zůstane Rezervace Dja pro veřejnost uzavřená. Opět otevřena by měla být již od čtvrtka s tím, že před expozicí goril bude přísně zakázáno používání fotoaparátů a kamer. Jejich objektivy totiž Kisuma mohou vyprovokovat k agresivnímu chování a neklid ve skupině by pro novorozené mládě mohl znamenat riziko.

 
