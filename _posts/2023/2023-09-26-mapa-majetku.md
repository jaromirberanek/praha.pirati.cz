---
title: "Praha má novou mapu s přehledem veškerého majetku, veřejnost se může lépe zorientovat v majetkoprávních vztazích"
author: MHMP
image:  posts/zabransky-okno.jpg
tags:   [IT]
---
Praha má díky spolupráci s Institutem plánování a rozvoje (IPR) novou [mapovou aplikaci](https://app.iprpraha.cz/apl/app/majetek/). Z ní může veřejnost snadno vyčíst, jaké konkrétní majetky hlavní město Praha vlastní a kdo je spravuje. Tyto informace doposud nikde nebyly uceleně zveřejněny.

> „Nová mapa, kterou nám pomohl naprogramovat IPR, považuji za první výkop směrem k veřejnosti. Pro běžného občana je v současné době poměrně těžké vyznat se ve složitých majetkoprávních vztazích u majetku hlavního města. V současné podobě nová mapa zobrazuje všechny nemovitosti ve vlastnictví Prahy a při rozkliknutí dané karty získá čtenář informaci, kdo má daný objekt svěřen ve správě, či se dozví, která z externích správcovských společností ji má na starosti,“ říká pražský radní pro majetek, transparentnost a legislativu Adam Zábranský.

V současné době mohla veřejnost část informací získat pouze z katastru nemovitostí, ale informace o správcích jsou nyní zveřejněny úplně poprvé. Z mapové aplikace lze vyčíst, že danou nemovitost spravuje třeba některá z městských společností jako Technická správa komunikací hl. m. Prahy či Technologie hl. m. Prahy.

> „Jsme zatím opravdu na začátku cesty. Ač mi přijde zajímavé, jak majetková mapa ‚svítí', když se v ní zobrazují nemovitosti vlastněné Prahou, a považuji za přínosné, že občané nově vidí, kdo jednotlivé nemovitosti spravuje, moje vize je mnohem ambicióznější. V dohledné době do majetkové mapy doplníme informace o hospodaření s jednotlivými nemovitostmi, aby občané věděli, komu, za kolik a na jak dlouho pronajímáme pozemky či třeba jednotlivé nebytové prostory –⁠ nebo které jsou aktuálně prázdné. Tím z majetkové mapy uděláme i nástroj veřejné kontroly ze strany novinářů, datových vědců i běžné veřejnosti, což považuji za potřebné a žádoucí,“ doplňuje Adam Zábranský.

Systém zatím disponuje daty platnými k závěru června letošního roku, ale do budoucna je cílem zajistit, aby se majetkové změny do mapy propisovaly okamžitě, aby informace byly platné k momentu jejich zobrazení ve webové aplikaci. Tomuto kroku však musí předcházet připravovaná integrace magistrátních evidenčních systému, k čemuž by mělo dojít v závěru letošního roku.
