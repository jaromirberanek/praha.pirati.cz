---
title: "Hlavní město vyhlašuje soutěž na rekonstrukci dětského hřiště Koníček ve Stromovce"
author: MHMP
image: posts/komrskova-zhmp.jpg
tags: [Životní prostředí]
---

Rada hl. m. Prahy v pondělí 6. listopadu schválila vyhlášení veřejné zakázky na rekonstrukci hřiště Koníček ve Stromovce a jeho okolí včetně schodišť a návazných komunikací. Autorské prvky od akademické sochařky Alexandry Koláčkové, které hřišti propůjčily jeho jméno, zůstanou ponechány v nezměněné podobě.

Hlavním důvodem rekonstrukce je zastaralost současných herních prvků hřiště, které již nevyhovují aktuálním bezpečnostním požadavkům a vyžadují rozsáhlejší zásah včetně obnovy dopadových ploch. Děti se mohou těšit na lanovou herní sestavu (lezecký les), nové pískoviště, různé typy houpaček, zemní trampolíny a skákací desky.

> „Stromovka je bezesporu jedním z nejoblíbenějších míst, kam Pražané chodí odpočívat, její potenciál je obrovský. Opravami hřišť chceme navázat na nemalé investice, které zde již proběhly, a nabídnout dětem moderní hřiště dle všech standardů, a ještě více je motivovat k pohybu v přírodě,“ říká náměstkyně primátora pro životní prostředí a klimatický plán Jana Komrsková.

Součástí revitalizace dětského hřiště, které se nachází nedaleko Šlechtovy restaurace, je i obnova zpevněných povrchů a doplnění mobiliáře o lavice a odpadkové koše. Sochy zvířat od akademické sochařky Alexandry Koláčkové zůstanou ponechány v nezměněné podobě.

Rekonstruovat se budou i přilehlá historická schodiště kolem Mecserovy cesty a přístupové mlatové a dlážděné cesty v návaznosti na již revitalizované části parku Stromovka. „Opravy se uskuteční s maximálním ohledem a respektováním zeleně tak, aby kořeny stromů nebyly narušeny a aby byl proveden odborný arboristický posudek kořenů a jejich následné ošetření,“ doplňuje Jana Komrsková.  

Předpokládaná hodnota veřejné zakázky je 24 006 460 Kč s DPH. Projekt je součástí již schválené Revitalizace Královské obory. O výběru dodavatele bude rozhodnuto v druhé polovině listopadu po posouzení nejvýhodnějšího poměru nabídkové ceny, termínu zhotovení a ekologicko-emisního kritéria. Zrekonstruované hřiště Koníček by se pro veřejnost mělo otevřít v červnu 2024.

 
