---
title: "Marek Hilšer bude obhajovat senátorský mandát s podporou Pirátů"
author: MHMP
image:  posts/marek-hilser.jpg
tags:   [Senát, Volby 2024]
---

Praha, 15. září 2023 – Senátor Marek Hilšer bude příští rok svůj mandát obhajovat s podporou Pirátů. Vzájemnou dohodu v pátek ve svém hlasování schválilo pražské krajské fórum strany. Hilšer bude stejně jako před šesti lety kandidovat v pražském 26. obvodu.

Pro podporu kandidatury Marka Hilšera se vyjádřilo 81 % hlasujících pražských Pirátů. 

>„Marek Hilšer v Senátu dlouhodobě patří k liberálnímu křídlu, je to ostatně vidět na jeho hlasování. Krajské sdružení pražských Pirátů společně se zastupitelským klubem na magistrátu jsme si jako strategii zvolili sjednocování liberálních sil v Praze. Jejich štěpení totiž vždy směřovalo k tomu, že liberální síly neuspěly a prosadily se síly konzervativní, a to nechceme. Tuto strategii chceme aplikovat univerzálně, jak jsme ostatně uvedli i po primárkách v obvodu č.23, které vyhrál Lukáš Wagenknecht, takže podporou senátora Hilšera na tyto snahy navazujeme,” komentuje podporu Hilšera předseda pražských Pirátů Ondřej Chrást.

V případě svého znovuzvolení vstoupí Marek Hilšer do senátního klubu Pirátů, resp. SEN21 a Pirátů, zůstane-li tento klub zachován. 


>„Vážím si podpory mé kandidatury v senátních volbách v roce 2024. České Piráty bez moře lze považovat za jednu z mála politických stran na naší politické scéně, která si dosud nezadala se zločinem a korupcí. Vyrostla jako hnutí odspodu a její “genetický základ” se vymyká dědictví korupční politiky 90. let, které představovala opoziční smlouva a jež v různých podobách prorůstá českou politiku a společnost dodnes,” uvádí k podpoře Pirátské strany Marek Hilšer.

Jak senátor Hilšer uvedl před krajským fórem, i v dalším šestiletém volebním období se chce zaměřit na oblasti, kterým se věnoval doposud a které jsou prioritními také pro pirátskou politiku. Konkrétně zmínil sociální politiku a podporu neformálně pečujících, podporu domácí a paliativní péče a zapojení zdravotně postižených na trh práce, problematiku exekuční epidemie v ČR, udržení či posílení nezávislosti veřejnoprávních médií na politické moci, zavedení korespondenční volby pro občany ČR pobývající v zahraničí, podporu obnovitelných zdrojů a s tím související problematiku komunitní energetiky, či problém dlouholeté postupující oligarchizace české ekonomiky a politiky, kterou považuje za příčinu stagnace rozvoje naší země.  

Senátní obvod č. 26 – Praha 2 podle zákona č. 247/1995 Sb. zahrnuje území městských částí Praha 2 (s výjimkou katastrálních území Nové Město a Vyšehrad) a Praha 3. Dále zahrnuje území městské části Praha 10, tvořené částí katastrálního území Vinohrady ležící na území městské části Praha 10, a část území městské části Praha 9, tvořenou katastrálními územími Hrdlořezy, Hloubětín a částí Malešic.

