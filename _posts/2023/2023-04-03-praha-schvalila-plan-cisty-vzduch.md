---
title: "Praha schválila dotace pro zlepšení kvality ovzduší za téměř 10 milionů korun"
author: MHMP
image:  posts/jana-komrskova.jpg
tags:   [Životní prostředí]
---

Radní hl. m. Prahy dnes schválili přidělení dotací v Programu Čistá energie Praha 2022–2023 za 9 968 900 korun. Celkem bylo vyhověno 102 žádostem, které se týkaly projektů instalace tepelných čerpadel, solárního systému a dálkového vytápění. Cílem dotací je zlepšit ovzduší v hlavním městě a zajistit více ekologický provoz pražských domácností. Lidé mohou v programu žádat o finance až do konce září tohoto roku.

Dnes schválila Rada hl. m. Prahy dotace za necelých 10 milionů korun na různé projekty, které do budoucna zlepší stav ovzduší v metropoli. „Praha se v Klimatickém plánu zavázala, že bude pracovat na zlepšování stavu ovzduší v hlavním městě. Podpora projektů ekologického vytápění a ohřevu vody v domácnostech je plně ve shodě s tímto závazkem. Praha za dobu trvání dotačního programu již podpořila desetitisíce domácností a naše podpora bude pokračovat i v následujících letech,“ říká náměstkyně primátora hl. m. Prahy pro životní prostředí a klimatický plán Jana Komrsková.

> „Zlepšení ovzduší v Praze je naším dlouhodobým cílem, projekty na ekologičtější vytápění a ohřev vody hlavní město podporuje už téměř třicet let. Nově schválené dotace ve výši bezmála deset milionů korun jsou rozumnou investicí do lepšího a zdravějšího žití, ať už jde o tepelná čerpadla, otopnou vodu z dálkového vytápění, anebo solární kolektory. Čistší vzduch je naším společným zájmem,“ doplňuje primátor hl. m. Prahy Bohuslav Svoboda.

> „Praha dbá na zvyšování kvality ovzduší. Tato péče je umocněna současnou energetickou krizí. Jsem rád, že podporujeme moderní a udržitelnou energetiku. Dotace v programu Čistá energie jsou aktuálně velkým přínosem pro čisté technologie, které pozitivně ovlivňují ovzduší města,“ popisuje radní hl. m. Prahy pro oblast rozpočtu Zdeněk Kovářík.

Většina žádostí (celkem 94) se týká projektů instalace tepelných čerpadel. Právě tepelná čerpadla jsou z pohledu emisí znečišťujících látek pro území Prahy jedním z nejčistších zdrojů energie. Na tyto projekty Praha rozdělí 9 268 900 korun.

Dále se jedná o šest projektů instalace regulace parametrů otopné vody z dálkového vytápění, která přináší výrazné úspory spotřeby tepla i dalších dílčích nákladů. Touto podporou město motivuje majitele bytových domů připojených k soustavě dálkového vytápění, aby se od ní neodpojovali. Žádosti byly schváleny v celkovém objemu 600 000 korun.

Poslední dva schválené projekty se týkají instalace solárního termického systému. V zásadě se jedná o solární kolektory na ohřev vody a přitápění, které snižují spotřebu plynu nebo elektřiny na ohřev vody především v období mimo topnou sezónu. Celkem Praha podpoří tyto žádosti 100 000 korunami.

V minulém roce se uskutečnila celková úprava programu pro čistou energii. Nově je vyhlášen na dva roky, přičemž je umožňováno podávání žádostí před realizací. Zároveň byla kompletně vypuštěna podpora plynových kotlů a primárně se Praha v programu zaměřuje na podporu instalací tepelných čerpadel s důrazem na potřebu snižování závislosti na dováženém zemním plynu.

Hlavní město v rámci zlepšování životního prostředí poskytuje dotace na projekty ekologického vytápění a ohřevu vody v domácnostech již od roku 1994. Za celou dobu trvání podpořilo město přibližně 54 tisíc domácností částkou větší než 670 milionů korun, což významně napomohlo přeměně drtivé většiny lokálních topenišť na uhlí ve prospěch některé z ekologických variant.

Program Čistá energie Praha 2022–2023 je určen na podporu instalací tepelných čerpadel, akumulačních nádrží v rodinných domech s vytápěním kotlem na pevná paliva třetí a vyšší emisní třídy, solárních termických systémů a regulace parametrů otopné vody z dálkového vytápění v předávacím místě bytových domů v trvale obývaných bytových objektech. Ukončení příjmu žádostí je 30. 9. 2023 ve 23:59 hodin. Předpokládaný objem peněžních prostředků vyčleněných na financování Programu je stanoven ve výši 50 milionů korun.
