---
title: "Na Štvanickou lávku přivážejí poslední díly, hotová bude před létem"
author: MHMP
image:  posts/7hrib.jpg
tags:   [Doprava, Štvanická lávka]
---

Stavba lávky, která spojí Holešovice s Karlínem přes ostrov Štvanice, je ve finální fázi. Mostní specialisté Skanska usazují poslední betonové segmenty u holešovického břehu, následovat bude jejich definitivní spojení a dokončovací práce. Tři sta metrů dlouhý most pro pěší a cyklisty se otevře počátkem léta.

Dvě pražské čtvrti budou brzy ještě více propojené. „Splácíme dluh pražským mostům a pokračujeme v masivních investicích do jejich rozvoje. Usazením posledních betonových dílů mostu se Štvanická lávka nyní vizuálně propojí v ladný celek. Díky dokončení lávky, už v první polovině tohoto roku, dojde k propojení pražských Holešovic a Karlína. Spojení dvou břehů Vltavy obyvatelé těchto čtvrtí potřebovali roky. Dojde také k faktickému propojení pomyslné stezky s tunelem na Vítkově, a tak se i Žižkovákům otevře nová brána do města. Skvělé je, že získáme i nový bezbariérový přístup na ostrov Štvanice, který čeká celková proměna a stane se z něj nový park. Štvanická lávka bude strategická i pro cyklodopravu, protože propojí cyklostezky vedoucí podél řeky na obou březích,” uvádí I. náměstek primátora pro oblast dopravy Zdeněk Hřib.

Na stavbě pracují desítky specialistů se zkušenostmi ze staveb mostů ve Švédsku a Norsku, kromě těžké pozemní techniky využívají i několik remorkérů a pontonových soulodí. „Teď usazujeme posledních osm předvyrobených dílů mostu. Přestože pracujeme s velkými jeřáby na pontonech ve Vltavě, dodržujeme milimetrovou přesnost a definitivní polohu kontrolujeme laserem. Pak budeme celou konstrukci spínat ocelovými lany, a dokončovat povrchy, osvětlení a terénní úpravy na Štvanici,“ říká projektový manažer Skanska Michal Kunc.

Speciální materiály propůjčí mostu vynikající mechanické vlastnosti a vysokou trvanlivost. „Lávka je navržena jako bílá subtilní linka vinoucí se městskou krajinou. Je vyrobena z kvalitního ultra-vysokohodnotného betonu (UHPC – ultra-high performance concrete) s povrchem připomínajícím bílý mramor,“ přibližuje autor lávky, architekt Petr Tej.

Architekta stavby vybral Institut plánování a rozvoje hlavního města Prahy (IPR) v architektonické soutěži. „Prostupnost vnímáme jako jeden z důležitých aspektů příjemného města. Lávka propojí dvě významné a oblíbené čtvrti s dnes špatně přístupným ostrovem Štvanice. Zároveň mě těší, že jedna z prvních architektonických soutěží, pořádaných IPR, se dostala do fáze, kdy je vidět výsledek. Díky patří všem, kdo na úspěšném dokončení pracovali,“ říká ředitel IPR Ondřej Boháč.

Tři sta metrů dlouhá konstrukce z bílého betonu podle návrhu Petra Teje a Marka Blanka se začala stavět v lednu 2022. Jednotlivé segmenty se vyrábějí s milimetrovou přesností v panelárně ve Štětí, na místo určení putují postupně na nákladních autech a lodích. Pochozí šířka je čtyři metry, u ramene na ostrov Štvanice pak tři metry. Most bude osvětlen LED pásy ukrytými v madle zábradlí, nebude tedy vznikat zbytečný světelný smog. Poslední pole mostu u holešovické strany bude možno nadzvednout tak, aby odolalo i průtoku tisícileté vody.
