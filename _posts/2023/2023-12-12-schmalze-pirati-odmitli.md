---
title: "Piráti čtyřmi hlasy odmítli nominaci Vladimíra Schmalze do dozorčí rady Pražské plynárenské pro jeho nedůvěryhodnost. Bohužel to nestačilo"
author: MHMP
image: posts/novaradnice4.jpg
tags: [Transparentnost]
---

Praha, 12. prosince 2023 – Rada HMP včera po důrazném nesouhlasu Pirátů odsouhlasila vstup kontroverzního Vladimíra Schmalze do Dozorčí rady Pražské plynárenské, a.s. Schmalze navrhla koalice SPOLU, Piráti však upozornili nejen na jeho evidentní střet podnikatelských zájmů a problematickou minulost s hospodařením ve státním podniku ČEZ, usvědčení firem, v nichž má podíl, z kartelu antimonopolním úřadem, ale i na faktické nedostatky, které návrh nominace doprovázely. Zastupitelský klub Pirátů před několik dny své koaliční partnery vyzval ke stažení nominace osoby Vladimíra Schmalze i písemně.

Minulý týden překladatel nominace primátor Bohuslav Svoboda po proběhlé diskusi svůj návrh přerušil minimálně do doby, než budou formální náležitosti nominace napraveny. V pondělí tomu bylo naopak a přes odpor Pirátů byla nominace schválena. Piráti na problematické aktivity Vladimíra Schmalze upozorňují dlouhodobě, např. v případě koupaliště Džbán. 

> „Pan Vladimír Schmalz v Pražské Plynárenské rozhodně nebude člověkem na svém místě, a to už jen z důvodu, že zatajil některé společnosti, ve kterých podniká, když dokládal potřebné dokumenty. Má za sebou velmi problematickou pracovní minulost ve státní firmě ČEZ, kdy byl osobně zodpovědný za investice státní firmy na Balkáně (především v Albánii). Policie dokonce pana Schmalze vyslýchala v souvislosti s podezřelou transakcí sedmi milionů eur na soukromý účet kosovského lobbisty. Naši poslanci v roce 2019 podali trestní oznámení na neznámého pachatele v souvislosti s investicí ČEZ v bulharské Varně z roku 2004, kdy státní společnost prodělala až 8,5 miliardy korun. V době těchto balkánských transakcí byl Vladimír Schmalz ředitelem útvaru fúzí a akvizic společnosti ČEZ,” říká Jana Komrsková, náměstkyně pro oblast životního prostředí a klimatického plánu.

> „Když jsme jeho podnikání blíže studovali, narazili jsme i na dvě rozhodnutí ÚOHS ve věci kartelu u společností, kde má pan Schmalz majetkový podíl. Obě plánované kartelové dohody byly v oblasti energetiky, a to se společností ČEZ distribuce a ČEPS,” dodává Komrsková.

> „Nechceme, abychom byli v Praze svědky nějakého plynárenského Dozimetru. Za Piráty jsme předem deklarovali, že máme s nominací pana Schmalze opravdu problém. Proto jeho angažmá v Pražské plynárenské a.s. odmítáme, všichni čtyři naši radní hlasovali proti tomuto jeho umístění. Z našeho pohledu zůstaly pochybnosti, zda bude pan Schmalz hájit zájmy Pražanů a hlavního města. S ohledem na jeho různá angažmá by neměl být připuštěn k nakládání s veřejnými penězi,” říká místopředseda klubu Pirátů a předseda výboru pro infrastrukturu Viktor Mahrik. 

> „Považujeme za velký risk, aby místo v dozorčí radě jedné z nejvýznamnějších pražských akciovek obsadil někdo s takto problematickou minulostí. Obáváme se, že to akorát reputačně uškodí Pražské plynárenské a.s. na vysoce konkurenčním trhu a způsobí to odliv jejích zákazníků,” říká Zdeněk Hřib, náměstek pro dopravu. 

> „Ostatně v minulém volebním období jsme museli řešit situaci ohledně firmy Molepo, u které byl pan Schmalz jedním z koncových vlastníků. Firma dlouhodobě usiluje o změnu územního plánu v místech, kde má dle plánu být zeleň a tomu také odpovídala cena, za kterou Molepo pozemky okolo koupaliště Džbán vydražilo. V minulém roce Molepo přišlo s konstrukcí, že musí koupaliště uzavřít pro veřejnost kvůli havarijnímu stavu zázemí. Dle mého názoru šlo o očividnou snahu firmy si skrze vydírání Pražanů vyvzdorovat změnu územního plánu a pozemky tak zhodnotit. Takové praktiky považuji za nepřijatelné a opravdu se nedomnívám, že někdo, kdo osobně figuruje v této kauze, by neměl zasednout v dozorčí radě městské akciovky,” dodává náměstek Zdeněk Hřib. 

