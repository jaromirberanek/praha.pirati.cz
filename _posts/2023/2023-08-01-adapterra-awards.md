---
title: "Tři projekty ke zlepšení životního prostředí na území Prahy postupují do finále celostátní soutěže Adapterra Awards"
author: MHMP
image:  posts/komrskova-zhmp.jpg
tags:   [Životní prostředí]
---

Soutěž Adapterra Awards pořádaná Nadací Partnerství hledá nejlepší příklady adaptací na změnu klimatu. Díky tomu se ukázkové projekty mohou replikovat na dalších místech v České republice. Do letošního pátého ročníku se přihlásilo 115 projektů, což je nejvíce v historii soutěže. O vítězství budou ve finále bojovat celkem tři projekty na území metropole. Detailní informace jsou k dispozici na: [adaptrerraawards.cz](https://www.adaptrerraawards.cz).

Soutěž Adapterra Awards organizuje Nadace Partnerství ve spolupráci s odborným garantem Integra Consulting. Do soutěže obce, kraje, jednotlivci i organizace přihlašují stavby, krajinné úpravy a inovace, které pomáhají postupně připravovat českou krajinu a města na změnu klimatu. Nejčastěji tak zvyšují odolnost vůči vlnám veder, suchu nebo dalším extrémním klimatickým jevům, jako jsou vichřice či povodně. Celkem se soutěží o pět hlavních cen. Čtyři jsou v kategoriích Zastavěná území, Náš domov, Volná krajina a Pracovní prostředí, které vybírá porota složená z předních českých odborníků na adaptace. Cenu sympatie uděluje veřejnost v samostatném hlasování. Do finále se v letošním roce dostaly tři projekty na území hlavního města.

„Hned tři finalisté z Prahy ze 115 celkově přihlášených je skvělý úspěch. Pozornost si vzhledem ke svému zaměření ale zaslouží všechny projekty, nápady a inovace. Ten rozsah je skutečně značný a je dobře, že mohou všechny projekty inspirovat ostatní. V tom vidím hlavní smysl a přínos této soutěže, které je Praha hrdým partnerem. Samozřejmě pražským finalistům držím palce,“ říká náměstkyně primátora hl. m. Prahy pro oblast životního prostředí Jana Komrsková. 

„Z letošních postupujících 21 finalistů je letos nejvíce, tedy dvanáct, krajinných. Tyto adaptace pomáhají udržet úrodnou a vlahou půdu, představují přírodě blízké způsoby protipovodňových a protierozních opatření nebo obnovu mokřadů a tůní. Dále postoupily čtyři budovy, čtyři veřejná prostranství a dokonce jedna společnost se svým výrobním postupem,“ shrnuje letošní ročník koordinátorka soutěže Andrea Křivánková. „Ze strany autorů soutěžních projektů, stejně jako při zasedání poroty, jsem vnímala větší klid a uvolněnost po posledních letech, které byly ovlivněny šoky ve společnosti. Myslím si, že i proto mělo letos více autorů chuť a čas přihlásit svůj projekt do naší stále oblíbenější soutěže.“

Porota uděluje také speciální ocenění, mezi něž patří Cena Prahy pro nejlepší projekt na tomto území. Každý z finálových projektů navštívil nejméně jeden porotce. Se všemi finálovými projekty se potom osobně seznámili organizátoři soutěže. Vítězné projekty vyhlásí Adapterra Awards na slavnostním vyhlášení spojeným s konferencí 1. listopadu 2023 v Praze. Detaily k projektům a hlasování nalezne veřejnost na adaptrerraawards.cz.

Finálové projekty na území hlavního města:

* Green Port Strašnice
* Hospodaření s vodou v Toulcově dvoře
* Revitalizace Rokytky nad Hořejším rybníkem
