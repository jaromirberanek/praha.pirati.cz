---
title: "Praha a Středočeský kraj mají první kontaktní místo pro sociální podnikání – SPoint"
author: Piráti
image:  posts/mazur.jpg
tags:   [Sociální politika]
---

Ti, kdo se zajímají o sociální podnikání, mohou nově využívat tzv. SPoint v Podnikatelském a inovačním centru hl. m. Prahy ve Škodově paláci v Jungmannově ulici, které spravuje Pražský inovační institut. Poradenství pro zájemce o sociální podnikání je bezplatné a poskytují ho odborníci z Ministerstva práce a sociálních věcí ČR. SPoint pokrývá celou oblast Prahy a středních Čech.

Sociální podniky se zabývají veřejně prospěšnými službami s dopadem na sociální soudržnost, zaměstnávání znevýhodněných osob na trhu práce nebo aktivitami, které jsou prospěšné životnímu prostředí či zlepšují kvalitu života ve městě. „Jsem moc rád, že se hlavní město mohlo do projektu Ministerstva práce a sociálních věcí zapojit a že bylo jako kontaktní místo pro Prahu a střední Čechy vybráno právě Podnikatelské a inovační centrum pod Pražským inovačním institutem. Potenciál sociálních podniků zlepšovat kvalitu života ve městě je velký a doufám, že kontaktní místo zde v Podnikatelském a inovačním centru k jejich dalšímu rozvoji v metropoli přispěje,“ uvedl Daniel Mazur, radní hl. m. Prahy pro Smart City, IT, vědu a výzkum.

> „V SPointu získají sociální podnikatelé bezplatné poradenství a konzultace, informace o finančních zdrojích či podporu při rozvoji podnikatelských nápadů. SPoint bude dále nabízet vzdělávání a školení, spolupráci při propagaci sociálního podnikání a v neposlední řadě i možnost networkingu a sdílení zkušeností,“ řekla Anna Brabcová, ředitelka odboru integrace na trh práce Ministerstva práce a sociálních věcí ČR.

Pražský SPoint není jediným místem, kam si mohou sociální podnikatelé přijít pro podporu. Již v úterý 13. června se slavnostně otevře SPoint v Ústí nad Labem, jehož regionálním partnerem je Inovační centrum Ústeckého kraje. Následovat budou SPointy v Olomouckém a Moravskoslezském kraji a následně i v dalších regionech. „Demografický vývoj je neúprosný, všechna města budou mít v sociální oblasti velké výzvy. Ty může efektivně pomoci řešit i rozvoj sociálního podnikání v Praze a středních Čechách. V tomto projektu vidím proto příležitost pro Pii posilovat spolupráci mezi malými a velkými firmami a subjekty sociálního podnikání,“ konstatoval Tomáš Lapáček, ředitel Pražského inovačního institutu.

SPoint dlouhodobě prosazuje regionální zacílení podpory sociální ekonomiky TESSEA, organizace zastřešující sociální podniky z celé ČR. „Právě SPoint pro Prahu a střední Čechy takové pojetí představuje, z čehož máme radost. Vítáme i regionální centra v dalších krajích,“ řekl ředitel TESSEA Karel Machotka. „Umístění SPointu do Podnikatelského a inovačního centra pod Pražským inovačním institutem považujeme za významné pro spolupráci v podnikání v Praze a ve Středočeském kraji. TESSEA je připravena se zapojit do poradenství a vzdělávání o sociálním, ekonomickém a environmentálním přínosu sociální ekonomiky,“ dodal Karel Machotka.

Vznik SPointu vítá také organizace Deklarace odpovědného podnikání. „Posláním naší organizace je zejména přibližování tématu sociálního podnikání veřejnosti, odborníkům i legislativcům. I proto Deklarace podporuje vznik SPointu, jehož cílem je podpora sociálních firem i zájemců o sociální podnikání,“ připojil Zdeněk Kosour, mluvčí Deklarace odpovědného podnikání z. s., který je také ředitelem sociálního podniku Kolibřík CSR.

SPointy vznikají v rámci projektu Ministerstva práce a sociálních věcí ČR – Rozvoj ekosystému sociálního podnikání (RESP), který odstartoval v dubnu 2023 a navázal na úspěšný projekt Podpora sociálního podnikání v ČR pokračuje. Projekt RESP vychází jak z potřeb sociálních podniků, tak i expertů, kteří se sociálním podnikáním dlouhodobě zabývají. Snaží se reagovat na nové důležité okolnosti, jimiž je zejména Akční plán pro sociální ekonomiku. Vedle vzniku regionálních poradenských center má projekt RESP i další aktivity, které mají za cíl podpořit rozvoj sociálního podnikání v Česku. Vzniká Institut sociálního podnikání, jehož cílem je vytvořit systémové řešení vzdělávání v celé sféře sociálního podnikání v ČR. Připravuje se také mapování a analýza prostředí pro rozvoj sociálního podnikání a důležitým úkolem je i osvěta, mainstreaming a propagace.
