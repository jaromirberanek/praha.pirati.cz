---
title: "Praha plánuje stavbu nové tramvajové tratě z Dědiny k Nádraží Dlouhá Míle"
author: MHMP
image:  posts/hrib-logoprahy.jpg
tags:   [Doprava, Tramvajové tratě, IPR]
---

Rada hl. m. Prahy na pondělním jednání schválila zahájení přípravy nové tramvajové tratě Dědina – Nádraží Dlouhá Míle.  Dopravní podnik hl. m. Prahy (DPP) pro investiční akci zajistí projektovou dokumentaci, následná povolení pro stavbu, vysoutěží zhotovitele a stavbu postaví v koordinaci s Institutem plánování a rozvoje hl. m. Prahy (IPR) a Technickou správou komunikací hl. m. Prahy (TSK). Výstavba nové tramvajové tratě na Nádraží Dlouhá Míle má být zahájena v roce 2027. 

> „V souvislosti s nedávno zahájenou realizací modernizace stávající železniční trati z Masarykova nádraží do Kladna se přiblížil okamžik, kdy dojde k zahájení stavby odbočky z Ruzyně na Letiště Václava Havla Praha. Ta povede přes lokalitu Dlouhá Míle u stávajícího obchodního centra Šestka. Protože už za několik měsíců zprovozníme novou tramvajovou trať z Divoké Šárky na Dědinu, která bude končit jen několik stovek metrů od tohoto významného budoucího terminálu, je proto vhodné zahájit projektovou přípravu dalšího prodloužení tratě, která překoná Pražský okruh a skončí právě u budoucí železniční stanice, autobusového terminálu a kapacitního parkoviště P+R. Našim cílem je, aby oba kolejové dopravní prostředky začaly obsluhovat toto území současně,“ říká Zdeněk Hřib, I. náměstek primátora hl. m. Prahy pro oblast dopravy a předseda dozorčí rady DPP. 

> „Podporujeme všechny druhy dopravy, včetně té veřejné, zvažované další prodloužení tramvajové trati z Divoké Šárky je toho důkazem. Navíc by to zapadlo do celkového dopravního řešení v této části Prahy,“ uvádí primátor hl. m. Prahy Bohuslav Svoboda.

Záměr tramvajové tratě Dědina – Nádraží Dlouhá Míle je jak v zásobníku Plánu udržitelné mobility hl. m. Prahy a jejího okolí, ale také v souladu se Strategií rozvoje tramvajových tratí schválenou Radou hl. m. Prahy už v září roku 2017 a aktualizovanou na konci května roku 2021 jako součást akce „Dědinská – Dlouhá Míle – Terminál 3 – Prague Airport Park“. Nová tramvajová trať včetně smyčky je plně v souladu s platným územním plánem.  

Tramvajová trať na Nádraží Dlouhá Míle bude ze smyčky Dědina, kterou v současností buduje DPP v rámci prodloužení tratě z Divoké Šárky, vedena dále západním směrem k Pražskému okruhu. Smyčka Dědina s budoucím odbočením počítá, po jejím zprovoznění nebudou potřebné další zásadní stavební úpravy. Pražský okruh trať překříží po novém mostě, jehož vybudování bude součástí stavby tratě, a následně se obloukem stočí do Fajtlovy ulice. V prostoru dnešních zastávek autobusů u OC Šestka bude umístěna zastávka Nádraží Dlouhá Míle, za kterou vznikne smyčkové obratiště. Projekční i stavební práce u OC Šestka se uskuteční v koordinaci s investiční akcí Správy železnic „Novostavba trati Praha–Ruzyně – Praha – Letiště Václava Havla.“  

> „Prodloužení tramvajové tratě do této lokality je zásadním impulsem pro zlepšení dopravní obsluhy, zejména umožnění přestupu na ostatní druhy dopravy. Přispěje to k vytvoření univerzálního terminálu veřejné dopravy a posílí efektivitu a využívání stávajících tratí. Délka nové tratě včetně smyčky je zhruba jeden kilometr a bude na ní jeden pár zastávek Nádraží Dlouhá Míle. Našim úkolem je nyní vysoutěžit projektanta tratě, připravit projektovou dokumentaci, zajistit zjišťovací řízení EIA, získat společné povolení a následně vysoutěžit zhotovitele tratě a nového mostu přes Pražský okruh. Zahájení stavby předpokládáme nejdříve v roce 2027. Odhadujeme, že náklady na výstavbu budou činit kolem 500 milionů korun, přesnou částku stanoví koordinační studie v rámci projektové přípravy,“ dodává Petr Witowski, předseda představenstva a generální ředitel DPP. 
