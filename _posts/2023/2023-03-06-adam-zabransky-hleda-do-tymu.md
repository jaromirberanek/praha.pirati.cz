---
title: "Adam Zábranský hledá parťáka na majetek k sobě do týmu"
authorId: adam.zabransky
image:  posts/adam-zabransky-sal.jpg
tags:   [Piráti]
---

Jak asi víte, byl jsem znovu zvolen členem rady hl. m. Prahy, tentokrát pro majetek, transparentnost a legislativu. Majetkové portfolio Prahy je obrovské, jako radní budu řešit směny (třeba se státem), prodeje a nákupy pozemků, pronájmy nebytových prostor, správu nemovitostí a investice do nich, ale i takové zajímavé věci s přesahem do veřejného prostoru jako jsou billboardy, předzahrádky, pražské trhy či stánky. Navíc jsou pode mnou dvě velmi zajímavé městské společnosti, konkrétně Trade Centre Praha (které mj. spravuje Pražské náplavky) a Výstaviště (které kromě areálu Výstaviště nově spravuje i Pražskou tržnici, oboje na Praze 7).

Hrozně se na práci těším, majetkovou oblast považuju za zajímavou a zároveň v ní chci uplatnit svoje vize v oblasti transparentnosti, která je pro mě klíčová. Ale agenda je rozsáhlá a sám to nezvládnu! Spolu s mojí pravou rukou Martin Kameník, který před nástupem na Magistrát v minulém volebním období dlouhodobě působil v protikorupční organizaci Oživení, proto hledáme dalšího parťáka či parťačku do týmu.

Moje ideální představa je člověk, který má analytické schopnosti, je všeobecně schopný, umí komunikovat a jednat s lidmi, umí pracovat samostatně i v týmu, hlídat si projekty, které dostane na starosti, a hlavně (!) chce pracovat ve prospěch města. Vzhledem k agendě uvítám, když bude mít background v oblasti majetku, práva či ekonomie, a taky tak nějak ví, jak funguje město. A celkem logicky hledám někoho, kdo se ztotožňuje s mojí vizí řídit Prahu transparentně a bez zákulisních obchodů – město tu není od toho, aby si na něm někdo dělal kšefty.

Co můžete čekat ode mě? Jsem zvyklý schopným lidem, kterým důvěřuji, nestát pořád za zády, ale naopak se je snažím podporovat v samostatné aktivitě, protože často vědí lépe než já, co je potřeba udělat. Nejsem člověk, který je bytostně přesvědčen o správnosti svého názoru, rád vyslyším kritiku a jiný pohled na věc. Nesnáším papalášské manýry a nechovám se ke spolupracovníkům nadřazeně, naopak je beru jako součást širšího týmu, který chce Prahu posunout. Nevyžaduju práci každý den od 9 do 5, ale na druhou stranu počítejte s tím, že to rozhodně nebude žádné leháro, ba naopak. Platové podmínky jsou bohužel dané Magistrátem a chápu, že pro supermany nejsou atraktivní, ale se zaměstnáním pro úřad jsou aspoň spojené nějaké benefity a člověk, který bude dobře dělat svojí práci, může počítat s pravidelnými odměnami. Ještě že existují lidé, kteří vnímají práci pro Prahu jako srdcovku.

### Odkazy 

* [Podrobné informace k výběrovému řízení](https://forum.pirati.cz/viewtopic.php?t=63891)
* [Průměrné reálné platy v 11. platové třídě](https://www.praha.eu/file/3467274/Struktura_platu_MHMP_1._9._2022.pdf) (bez mimořádných čtvrtletních odměn)

Přihlášku do výběrového řízení nám zašlete nejpozději do 10. března 2023 na adresu **martin.kamenik@praha.eu**. V ní by měl být životopis a motivační dopis (podrobnosti jsou uvedeny výše v odkazech).

