---
title:  "Piráti zahájili jednání krajského sdružení o vstupu do pražské koalice s hnutím STAN a SPOLU"
authorId: pirati.praha
image:  posts/vyjednavani.jpg
tags:   [Volby 2022]
---

Praha, 4. února 2023 – Pražští Piráti zahájili v sobotu proces schvalování koaliční smlouvy s koalicí SPOLU a hnutím STAN. Ten potrvá týden. Pět dní bude věnováno diskuzi členů krajského fóra ke znění koaliční smlouvy a poté se bude dva dny hlasovat v krajském referendu o samotném vstupu do koalice. Pro vstup je nutné získat podporu nadpolovičního počtu všech hlasujících. Piráti by v jedenáctičlenné radě měli získat celkem 4 posty – dva náměstky primátora a dva radní.

> „Stranické referendum završí naše čtyři měsíce trvající úsilí a jednání s možnými koaličními partnery. Nyní rozhodne pražská členská základna, zda vyjednaná koaliční smlouva obsahuje takové množství našich priorit, abychom mohli prosadit maximum z našeho volebního programu. Já osobně považuji finální dokument za maximum možného a s výsledkem jsem spokojen a chtěl bych poděkovat všem, kteří se na jednání podíleli ať již z pirátského klubu tak kolegů ze SPOLU a STAN,“ říká předseda pražského krajského sdružení a člen vyjednávacího týmu Ondřej Chrást.

„Zastupitelský klub se na svém čtvrtečním jednání shodl a jednohlasně odhlasoval své nominace na radní a předsedy výborů. To považuji za jednoznačný signál, že zastupitelský klub je s vyjednanou koaliční smlouvou spokojen. Rád bych poděkoval kolegům Zuzaně Freitas Lopesové a Zdeňkovi Hřibovi, byli naprosto klíčoví pro vznik finálního znění smlouvy, ve které jsou dle mého názoru výrazně zastoupeny naše programové priority. Za všechny jsou to například zahájení masivní výstavby městských nájemních bytů, vybudování tramvajového okruhu, ochlazení Prahy milionem stromů, výstavba vědeckotechnického parku a vdechnutí nového života zanedbaným sídlištím, na které jsme v předchozím volebním období vyjednali peníze z EU,“ dodal předseda zastupitelského klubu Daniel Mazur.

Členská referenda jsou neodmyslitelnou součástí pirátské demokracie. Piráti referenda užívají pro všechna důležitá rozhodnutí od změn vnitřních předpisů, přes složení kandidátek až po účast v koalicích. Na celostátní úrovni takto členská základna rozhodovala i o vstupu do vlády Petra Fialy.

Členové rady nominovaní za Piráty:

* Zdeněk Hřib, 1. náměstek primátora pro dopravu
* Jana Komrsková, náměstkyně primátora pro životní prostředí a klimatický plán
* Adam Zábranský, radní pro majetek, transparentnost a legislativu
* Daniel Mazur, radní pro ICT, Smart city, věda, výzkum a inovace
