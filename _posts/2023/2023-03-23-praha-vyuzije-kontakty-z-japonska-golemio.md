---
title: "Praha využije kontakty z Japonska při spuštění vědeckotechnického parku"
author: MHMP
image:  posts/mazur1.jpg
tags:   [IT]
---

Inovativní japonská města, která nedávno navštívil pražský radní Daniel Mazur a předsedové výborů pro IT a Smart City David Procházka a pro zahraniční vztahy a EU fondy, Jaromír Beránek, mají za sebou neuvěřitelný příběh úspěšné transformace od tradičního průmyslu k digitálním službám a mezioborové spolupráci. Praha se nyní zaměří na důsledné využití inspirativních zkušeností a kontaktů nasbíraných během cesty. 

Návštěva zástupců hlavního města na Univerzitě v japonském Kóbe potvrdila, jaký pozitivní dopad mají oficiální memoranda o spolupráci mezi univerzitami. Tamní představitelé oceňují, že spolupráce uzavřená s Univerzitou Karlovou před patnácti lety doposud vedla ke vzniku desítek společných vědeckých výstupů, a to napříč fakultami a vědeckými obory. V kontextu spolupráce s městem byla debatována například možnost využívání superpočítače Fugaku, který ve městě Kóbe používají. Praha má totiž nejvyšší počet vysokých škol, výzkumných i technických pracovišť ze všech českých měst, a snese srovnání se světovými metropolemi.

Podobnou spolupráci má Praha díky partnerské smlouvě mezi městy, už z minulého volebního období, také s hlavním městem Tchaj-wanu – Tchaj-pejí. Ta se osvědčila zejména v případě pomoci se zásobováním zdravotnickým materiálem v průběhu pandemie, zavedením robotů do výuky na pražských středních školách a při spolupráci mezi zoologickými zahradami a univerzitami. 

> „Po úspěšné spolupráci s tchajwanskou Tchaj-pejí chceme v meziměstské diplomacii upřít naši dlouhodobou pozornost právě na spolupráci s japonskými městy, která jsme měli možnost navštívit za podpory českého Ministerstva zahraničních věcí a Ministerstva průmyslu a obchodu a japonské protistrany. Na naší cestě jsme nasbírali klíčové kontakty především pro podporu u startu pražského vědeckotechnického parku, nebo v rámci nadnárodní spolupráce univerzit na výměně studentů se zaměřením na rozvoj biotechnologií i AI, nebo inkubaci startupů. Japonské kontakty se od nás naopak chtějí inspirovat v práci s městskými daty a datovou platformou Golemio,“ říká Daniel Mazur, radní pro oblast vědy, výzkumu, ICT a inovací. 

Praha má od roku 2017 vlastní strategii rozvoje chytrého města – Koncepci Smart Prague 2030. Naplňuje tak dlouhodobě koncept Smart Cities s cílem usnadňovat Pražanům život prostřednictvím implementace chytrých řešení a pomáhá vedení města k efektivnějšímu řízení metropole na základě dat, realizuje pilotní projekty a následně je překlápí v dlouhodobá řešení v šesti tematických oblastech od dopravy až po odpadové hospodářství.

> „Chceme se zasadit o intenzivní rozvoj studentských výměn, podpořit partnerství mezi univerzitami v pokročilých oborech a spolupracovat i při vzdělávání a sdílení zkušeností na straně úředníků či zaměstnanců městských společností a příspěvkových organizací. Pražané jsou novým technologiím otevření a zahraniční investoři si na našem trhu mohou dobře otestovat nová řešení před vstupem na větší a ekonomicky klíčové trhy,“ uvádí Jaromír Beránek, předseda Výboru pro zahraniční vztahy a EU fondy ZHMP.

Praha se v minulosti opakovaně zúčastnila největšího evropského veletrhu chytrých technologií Smart City Expo & World Congress v Barceloně či veletrhu Smart City Summit & Expo v Tchaj-peji, letos využila pozvání od tokijské radnice, která spoluorganizuje nový veletrh City-Tech. Tokyo. Pro podpoření zájmu o obchodní spolupráci s Prahou je třeba být vidět a podporovat při propagaci i pražské startupy. Hlavní město Praha v loňském roce pořádalo úspěšnou misi do partnerského města Phoenix v oblasti medtech, AI a biotech. V roce 2021 proběhla mise v oblasti kulturně-kreativních odvětví s důrazem na herní průmysl (vývoj počítačových her) do turecké Ankary a Istanbulu. Spolupráce s partnerským městem Kjótem probíhá na základě programu IURC (International Urban and Regional Cooperation programme). Program má za svůj hlavní cíl navázání užší spolupráce, výměnu zkušeností a přenos know-how ze zemí mimo EU do měst EU a naopak. 

> „Jednou z mých priorit v tomto volební období je zaměřit se na rozvoj startupového prostředí a celkovou podporu soukromého inovačního ekosystému. Inspirace se nabízí po návštěvě inovačního centra CIC (Cambridge innovation center), kde je vysoká koncentrace talentů ze startupů, korporací a veřejného sektoru. Něco podobného bychom potřebovali i v Praze. Centralizovat veškerou diskusi v rámci tohoto odvětví na jedno místo je naprosto klíčové pro rozvoj celého ekosystému,“ dodává David Procházka, předseda Výboru pro IT a Smart City ZHMP.

> „Každý rok si Praha vybírá jedno téma, které je z hlediska podnikatelské mise pokrýváno. V letošním roce bylo zvoleno téma urbánních inovací prostřednictvím akce City-Tech. Tokyo. Tato mise měla podporu a spoluúčast nejen ze strany MZV prostřednictvím Velvyslanectví ČR v Japonsku, které hostilo jednu z doprovodných akcí, ale i ze strany MPO prostřednictvím agentur CzechInvest a CzechTrade. Těšíme se, až příští týden japonská delegace z Kjóta recipročně navštíví Prahu,“ uzavírá Tereza Hrušková, vedoucí oddělení zahraničních vztahů pražského magistrátu. 
