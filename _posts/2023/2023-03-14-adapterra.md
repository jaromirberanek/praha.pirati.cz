---
title: "Soutěž Adapterra Awards hledá v Praze projekty zaměřené proti suchu, přehřívání nebo záplavám"
author: MHMP
image:  posts/komrskova-zhmp2.jpg
tags:   [Životní prostředí]
---

Až do 31. března 2023 je stále možné nominovat administrativní budovy, domy, veřejná prostranství, parky, úpravy řek či území v krajině do 5. ročníku celostátní soutěže Adapterra Awards, kterou pořádá Nadace Partnerství ve spolupráci s Integra Consulting. Jednat se má o již realizované projekty adaptované na budoucnost – tedy na častější období sucha, zvyšování teploty a vlny veder i četnější přívalové srážky. Přihlášku je možné podat na webu adapterraawards.cz a soutěžit v jednotlivých kategoriích – Volná krajina, Zastavěná území, Náš domov a Pracovní prostředí. Kromě toho pořadatelé udělí za podpory hlavního města Prahy také speciální ocenění projektům přímo na území Prahy.

> „Soutěže jako Adapterra Awards popularizují chytrá řešení i modro-zelenou infrastrukturu a obecně všechny příklady dobré praxe vedoucí ke zmírnění důsledků klimatických změn. Praha předloni schválila vlastní klimatický plán, který má město na tuto změnu připravit a já se ráda inspiruji u těch nejlepších. Samostatná Cena Prahy dokazuje, kolik skvělých projektů zde vzniká. Boduje i v dalších kategoriích, loni vyhrál například projekt Revitalizace školy Českobrodská na Praze 9 kategorii Zastavěná území. Jsem na letošní nominované projekty opravdu upřímně zvědavá,” říká náměstkyně primátora hl. m. Prahy pro oblast životního prostředí Jana Komrsková.

I umírněnější scénáře vývoje klimatické změny hovoří o tom, že bychom v budoucnu měli počítat s častějším výskytem vln veder či nerovnoměrnou distribucí srážek během roku, kdy dlouhá období bez srážek vystřídají nárazové přívalové srážky. Všechny tyto situace s sebou nesou důsledky ovlivňující život obyvatel, životní prostředí i ekonomiku.

> „Vedro obtěžuje, ohrožuje zdraví starších a nemocných obyvatel, zvyšuje kvůli klimatizaci energetické zatížení města. Sucho působí na kvalitu pitné vody nebo stav zeleně. Přívalové srážky zase způsobují škody na majetku a infrastruktuře, přetěžují kanalizaci a čistírny odpadních vod či splachují bahno z polí do zástavby. Soutěž Adapterra Awards oceňuje projekty realizované u nás, které se těmto nově nastoleným podmínkám snaží přizpůsobit a jejich důsledky mírnit,” uvádí koordinátorka soutěže Andrea Křivánková z Nadace Partnerství. 

S kolegy se pak shodují, že odolné město se v budoucnu neobejde bez dostatečného množství zeleně a vodních prvků, které přirozeně chladí své okolí. V zástavbě je podle ní potřeba pracovat na zlepšení hospodaření s dešťovou vodou, tak abychom ji zasákli v místě dopadu a nenechali odtékat pryč kanalizací. 

Celostátní kolo soutěže Adapterra Awards se dělí do 5 hlavních kategorií: Volná krajina, Zastavěná území, Náš domov, Pracovní prostředí a Cena sympatie. Z došlých přihlášek vybírá finalisty i vítězné projekty prvních čtyř uvedených kategorií odborná porota. Vítězové získávají finanční odměnu či věcnou cenu od partnerů soutěže.

O Ceně sympatie rozhoduje od 1. srpna do 15. října 2023 veřejnost prostřednictvím on-line hlasování na webu soutěže. Všechny vítězné projekty pořadatelé vyhlásí 1. listopadu 2023 na tematicky zaměřené konferenci v Praze. 
