---
title: "Pražské trhy budou mít svou koncepci, připraví ji městská společnost Prague City Tourism"
author: MHMP
image:  posts/zabransky-okno.jpg
tags:   [Trhy, Prague City Tourism]
---

Hlavní město se již brzy bude moci opírat o Koncepci pražských trhů, její první fázi zpracuje městská společnost Prague City Tourism. Materiál přinese systémové řešení potřeb města v této oblasti, ve své první fázi se zaměří na lokality v historickém centru metropole.

Koncepční dokument pojme problematiku pražských trhů komplexně, vymezí vhodné lokality dle zásad urbanistického uspořádání, zaměří se na design a vizuální styl i skladbu sortimentu. Vycházet bude z podrobného popisu stávajícího stavu i rešerší konceptů trhů v zahraničí, například ve Vídni, Drážďanech, Krakově nebo Bratislavě.

> „Koncepce pražských trhů městu dlouhodobě chybí. V první fázi se chceme zaměřit na trhy na Staroměstském náměstí, Václavském náměstí, náměstí Republiky a Ovocném trhu a navrhneme pro ně konkrétní řešení, a to na základě vypracovaných zásad a s přihlédnutím na daná specifika. Vznikne ale i obecný manuál, který bude sloužit pro ostatní lokality,“ říká pražský radní pro majetek, legislativu a transparentnost Adam Zábranský.

Koncepce se zaměří také na možnosti kulturního a doprovodného programu a v neposlední řadě na varianty možného obchodního vztahu s provozovateli a procesem jejich výběru.

Materiál bude vypracován v návaznosti na Koncepci příjezdového cestovního ruchu a Strategického plánu hl. m. Prahy. „Chceme problematiku trhů řešit systémově. Dnešní přístup města k pořádání trhů má několik slabých stránek. To, kde se trhy mohou konat, je stanoveno v tržním řádu. Někde město provozovatele vysoutěžilo, jinde uzavírá ad hoc nájemní smlouvy s žadateli, kteří o ně každý rok žádají, ale nehledí přitom na kvalitu. Někde probíhají trhy i bez opory v tržním řádu, protože provozovatelé se tváří, že jde o kulturní akci. Naším cílem je nastavit transparentní pravidla pro pořádání trhů a kultivovat je, aby nesnižovaly kvalitu veřejného prostoru v centru Prahy,“ dodává radní Adam Zábranský.

Prague City Tourism, která má potřebnné zkušenosti a expertízu v oblasti cestovního ruchu, bude při tvorbě koncepce spolupracovat s Institutem plánování a rozvoje hl. m. Prahy, odborem hospodaření́ s majetkem Magistrátu hl. m. Prahy, odborem kultury a cestovního ruchu Magistrátu hl. m. Prahy či městskou společností TRADE CENTRE PRAHA. Koncepci vypracuje s ohledem na Územní studii Památkové rezervace v hl. m. Praze.
