---
title: "Praha schválila 223 nových smluv pro restaurační zahrádky v historickém centru a provedla druhé kolo kontrol smluvních podmínek"
author: MHMP
image: posts/adam-chodba.jpg
tags: [Majetek, Veřejný prostor]
---

Pražská rada schválila celkem 223 nových nájemních smluv za účelem provozu restauračních zahrádek na pozemcích v Pražské památkové rezervace. Jejich provozovatelé se podpisem smlouvy zavážou dodržovat [Manuál pro restaurační zahrádky](https://kultivovana.praha.eu/files/manual_predzahradky_MHMP_digi.pdf). Zároveň magistrát provedl druhé kolo kontrol dodržování smluvních podmínek u již dříve uzavřených 142 smluv. 

Sada schválených smluv se týká katastrů Staré Město, Nové Město, Malá Strana, Hradčany, Josefov a Vyšehrad. Důvodem pro uzavření nových smluv je dlouhodobá snaha města kultivovat své historické centrum, očistit jej od nánosů vizuálního smogu a lépe zprůchodnit některé turisticky vytížené trasy. Manuál například zakazuje v některých místech markýzy, které nejsou součástí architektonického řešení parteru budovy, zbytné podesty, masivní ohrazení, tahání kabelů z vnitřních provozoven či prvky typu výčepní a chladící pulty, grily, pokladny, reproduktory, televizní obrazovky a koberce.

> „Od příští sezony by měly tyto restaurační zahrádky v lokalitách Pražské památkové rezervace splňovat náležitosti radou dříve schváleného manuálu a koncepce. Místní ani turisté o svá oblíbená místa k posezení nepřijdou, ta ale budou lépe zapadat do svého okolí, nikoli jej narušovat. Věřím, že provozovatelé nové smlouvy podepíšou a od příštího roku uvidíme v centru Prahy významnou změnu k lepšímu. Dodržování manuálu budeme důsledně vymáhat skrze kontroly, protože pravidla musejí platit po všechny. Letos proběhla již dvě kola kontrol a provozovatelům, kteří pravidla i přes předchozí výtky nedodržují, brzy město vyčíslí smluvní pokuty,“ říká k novým nájemním smlouvám radní pro majetek, transparentnost a legislativu Adam Zábranský. 

Praha letos již podruhé plošně zkontrolovala dodržování smluvních podmínek u nově uzavřených smluv. Ze 142 kontrolovaných provozoven nebyla nalezena žádná pochybení u 80 provozovatelů – to je zlepšení od prvního kola kontrol, kdy ze 125 zahrádek pouze 46 neporušovalo žádnou smluvní podmínku. U zbývajících bylo nalezeno celkem 123 pochybení, což je však pokles o více jak 38 % oproti předchozí kontrole (téměř 200 pochybení). Mezi nejčastější problémy patří zakázané prvky mobiliáře (např. skříňky, chladící boxy, pokladny – v 18 případech), porušení zákazů kabelů (v 15 případech), přesáhnutí povolené výměry zahrádky (v 10 případech) či nedodržená šířka průchodu na ulici (v 10 případech).

> „Velmi děkuji všem provozovatelům, kteří mají od začátku všechno v pořádku, případně pozitivně zareagovali na výtky z první kontroly a nalezené nedostatky ve velmi krátké době dokázali odstranit. Trváme na tom, že pravidla mají platit pro všechny – po prvním kole kontrol jsme ze vstřícnosti provozovatelům zasílali výtky bez uplatnění nároků na smluvní pokuty, nyní již ale jejich uhrazení budeme požadovat, protože jde o přetrvávající pochybení a někteří provozovatelé očividně bez hrozby pokuty nápravu nezjednají. Jedno z nejzávažnějších pochybení je překročení zasmluvněné výměry předzahrádky, protože kvůli tomu unikají peníze nejen Praze za nájem, ale i městské části za místní poplatky, a provozovatel tak zneužívá neoprávněnou výhodu oproti své konkurenci,“ dodává radní Adam Zábranský.

Nové nájemní smlouvy jsou uzavírány na tři roky s možností prolongace na dobu neurčitou v případě, že ani jedna ze smluvních stran nebude chtít od smlouvy odstoupit. Výše nájemného pevně stanovená na m²/den v závislosti na dané lokalitě se může snižovat či zvyšovat v případě dalších předem známých okolností, jako je bezplatné zpřístupnění toalety veřejnosti či naopak užívání zahrádky po 22. hodině. Na zařízení zahrádek je rovněž zakázáno provozovat reklamu. 


