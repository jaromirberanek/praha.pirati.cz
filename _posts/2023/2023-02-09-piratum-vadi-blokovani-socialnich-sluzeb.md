---
title:  "Pirátům vadí blokování třičtvrtě miliardy na dotace pro sociální služby"
authorId: pirati.praha
image:  posts/novaradnice5.jpg
tags:   [sociální politika]
---

Praha, 9. ledna 2023 – Na středečním jednání sociálního výboru ZHMP neprošlo doporučení poskytnutí financí v hodnotě téměř tři čtvrtě miliardy korun na tři dotační programy v oblasti sociálních služeb, které již předtím bez námitek a pochybností schválila grantová komise. V té navíc  mají všechny kluby napříč koalicí i opozicí své zástupce. Na výboru dotace ale podpořili pouze Piráti a Praha sobě. Zástupci ostatních klubů se zdrželi. Není tedy jisté, jak budou jednotlivé kluby hlasovat na únorovém zastupitelstvu. Nikdy dříve se něco podobného nestalo, což vyvolává řadu otázek. 

Je to nepochopitelný krok, jenž dostává do svízelné situace mnohé příspěvkové organizace a neziskovky, které pečují o naše nejzranitelnější spoluobčany. Pro předjednanou věc zvedli ruku jen zástupci Pirátů a Prahy Sobě. Zastupitelé ostatních klubů se zdrželi, přestože jejich zástupci v grantové komisi věc podpořili. 

> „Pro některé poskytovatele služeb je to likvidační, protože dosavadní zdržení dotací na tento rok jim do konce února vysaje všechny zdroje. Oběťmi budou ale i Pražané v nelehké situaci. Je to zásadní otřesení důvěry v předvídatelnost a uplatňování transparentních mechanismů v rozhodování o poskytování finančních prostředků speciálně v oblasti sociálních služeb. Věřím, že na zastupitelstvu budou granty schváleny, bez ohledu na tuto anomálii, která se na výboru odehrála,” říká Adam Zábranský, radní pro oblast bydlení a transparentnosti. 

Končící primátor Zdeněk Hřib za Piráty, dodává: “Zařadím to jako klíčové téma na jednání předsedů všech magistrátních klubů, které se uskuteční v příštím týdnu před zasedáním zastupitelstva. Toto by se nikdy nemělo dít, a to bez ohledu na to, zda zrovna dochází k výměně pražské rady.”

Pomoc Pražanům financovaná z Programu v oblasti rodinné politiky, Programu podpory registrovaných sociálních služeb poskytovaných občanům hlavního města a Programu podpory sociálních služeb – doplňková síť je tedy nejistá. V dalších čtyřech dotačních programech přitom výbor poskytnutí peněz doporučil. Důvody tohoto dvojího metru jsou neznámé.

> „Na dotazy, proč nehlasují pro a v čem je problém, se nikdo nevyjádřil. Předsedkyně sociálního výboru Lucie Kubesa (ODS) pouze uvedla, že nikdo není povinen vysvětlovat své hlasování. Doufáme, že došlo jen k nějaké chybě v komunikaci a nejedná se o postoj budoucí náměstkyně pro sociální věci Alexandry Udženija. Její názor budeme chtít znát ještě předtím, než bude usilovat o své zvolení,” komentuje dění na výboru zastupitelka za Piráty Magdalena Valdmanová.
