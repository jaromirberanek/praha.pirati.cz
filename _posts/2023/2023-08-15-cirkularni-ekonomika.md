---
title: "Praha schválila akční plán pro přechod na cirkulární ekonomiku do roku 2025, rozpracovává projekty pro městské firmy"
author: MHMP
image:  posts/jana-komrskova.jpg
tags:   [Ekonomika]
---

Radní hl. m. Prahy na pondělním jednání schválili akční plán pro přechod na cirkulární ekonomiku na roky 2023-2025. Náměstkyně primátora Jana Komrsková tak jednou za dva roky předloží pražské radě aktualizovaný seznam projektů vyplývajících ze strategie Cirkulární Praha 2030. Zásobník projektů se rozrostl o 22 položek na celkových 59. Projekty jsou rozděleny do čtyř základních oblastí – stavebnictví, voda, odpady a zemědělství a také potravinová produkce. Ty mají nejvyšší potenciál k úspoře energií a surovin.

> „Akční plán pro roky 2023-2025 našim akciovkám udává, jaké projekty mají prioritně v tomto volebním období realizovat. V rámci mojí gesce je to společnost Pražské služby. Ta má pracovat na rekonstrukci bioplynové stanice v Chrástu u Poříčan, zprovoznění dotřiďovací linky či zahájení provozu škvárového hospodářství,“ říká Jana Komrsková, náměstkyně primátora pro životní prostředí a klimatický plán.

Své prioritní projekty má také Pražská vodohospodářská společnost, která má pokračovat s přípravou energocentra využívajícího odpadního tepla, dále na rozšíření provozu na výrobu biometanu z odpadních kalů či na využití fosforu z odpadních vod. Úkoly z akčního plánu mají ale také městské společnosti Pražské vodovody a kanalizace, Technická správa komunikací hl. m. Prahy nebo Operátor ICT. 

Cirkulární Praha je klíčovou strategií tvořící jeden ze čtyř základních pilířů Klimatického plánu Prahy do roku 2030. Touto strategií se česká metropole hlásí k postupnému snižování uhlíkové stopy, spotřeby primárních materiálových surovin a zároveň směřuje k uhlíkové neutralitě v roce 2050.
