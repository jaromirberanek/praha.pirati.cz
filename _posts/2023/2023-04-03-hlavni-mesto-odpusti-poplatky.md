---
title: "Hlavní město odpustí Správě železnic 150 milionů korun za pronájem pozemků pro stavbu železniční trati mezi Bubny a Výstavištěm"
author: MHMP
image:  posts/7hrib.jpg
tags:   [Doprava]
---

Radní hl. m. Prahy na pondělním zasedání schválili smlouvu o výpůjčce se Správou železnic (SŽ) za účelem zajištění modernizace železniční trati mezi Bubny a Výstavištěm. Celkem tak Správa železnic ušetří za zábor prostranství více jak 150 milionů korun. Důvodem je kromě deklarace podpory záměru modernizace trati mezi Prahou a Letištěm Václava Havla ze strany města také to, že SŽ zrekonstruuje některé komunikace u této trati ve vlastnictví metropole. Pozemky bude mít tato organizaci k dispozici ve výpůjčce přibližně od poloviny tohoto dubna do konce příštího roku. 

Hlavní město vypůjčí od poloviny dubna do konce roku 2024 Správě železnic části komunikací Bubenské nábřeží, Bubenská, Strojnická a U papíren k zajištění stavby „Modernizace trati Praha-Bubny - Praha-Výstaviště“. Celkově se jedná o 14 112 m2 prostranství.

> „Důvodů k tomu má hlavní město hned několik. V první řadě se jedná o veřejně prospěšnou stavbu spolufinancovanou z fondů EU, v rámci které budou mimo jiné rekonstruovány některé komunikace ve vlastnictví hlavního města. Zároveň chceme tímto krokem vyjádřit naši podporu záměru pro modernizaci železniční tratě mezi Prahou a Kladnem s odbočkou na Letiště Václava Havla, kterou považujeme za zásadní pro budoucnost pražské dopravy,“ říká Zdeněk Hřib, I. náměstek primátora hl. m. Prahy pro oblast dopravy.

Modernizace železnice mezi Bubny a Výstavištěm je v současnosti největší probíhající infrastrukturní stavbou, kde je investorem stát, a nikoliv Praha. Pro hlavní město má ale velký význam, jelikož mimo faktického zahájení výstavby železniční trati na letiště je budováno nové nádraží v Bubnech, které dotvoří významný přestupní uzel mezi vlaky, metrem a tramvajemi, čímž bude zajištěna komfortní obsluha budoucí nové čtvrti a Vltavské filharmonie. 

Pro Správu železnic se jedná o mimořádně nákladný projekt, který ve svém rozpočtu nepočítal s novými pravidly pro nájem pozemků, které jsou ve správě Technické správy komunikací hl. m. Prahy. Projekt modernizace železnice se připravoval více než 10 let a zásadně se proměnil v souladu se soudobými požadavky na dopravní infrastrukturu. Mimo nové železniční trati a dvou zastávek bude možné komerčně využít vestavby do železničního viaduktu v lokalitě Malý Berlín. 

Spolupráce hl. m. Prahy a SŽ tak zajistí šetření prostředků, které organizace do této stavby investuje. Pokud by metropole pozemky Správě železnic nevypůjčila, musela by za zábor zaplatit městu celkem 150 081 120 korun. 
