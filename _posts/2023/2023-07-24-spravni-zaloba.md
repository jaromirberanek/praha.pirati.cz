---
title: "Praha se brání proti pokutě od ÚOHS za historickou protihazardní vyhlášku, podá správní žalobu"
author: MHMP
image:  posts/novaradnice7.jpg
tags:   [Regulace hazardu]
---

Hlavní město se bude soudně bránit proti pokutě od Úřadu pro ochranu hospodářské soutěže (ÚOHS), kterou dostalo v souvislosti s historickou protihazardní vyhláškou z let 2012 až 2018. Zaplatit musí přes 2,5 milionu korun. Ke Krajskému soudu v Brně podá Praha proti rozhodnutí ÚOHS správní žalobu.

Pokutu ve výši 2 679 000 Kč uložil ÚOHS hlavnímu městu v říjnu roku 2022 za to, že v období od 1. prosince 2012 do 20. prosince 2018 uplatňovalo na svém území regulaci umožňující provozování hazardních her pouze na určitých místech a ve vymezeném čase. Praha proti tomuto rozhodnutí úřadu okamžitě podala rozklad, její námitky však byly letos v květnu předsedou ÚOHS zamítnuty a uložení pokuty je tedy pravomocné. Praha ji musí zaplatit do konce července. Město se nyní bude bránit soudně, pražská rada navrhla podání správní žaloby proti Rozhodnutí o rozkladu ke Krajskému soudu v Brně.

> „Chceme uhájit právo městských částí určit si, že na jejich území nebude hazard povolen vůbec. Praha v oblasti hazardu ctí princip subsidiarity, který ÚOHS zpochybňuje. Ve vyhlášce, za kterou Praha dostala pokutu, byla určena konkrétní místa na území Prahy, kde může být provozován hazard. Tento přístup jsme v minulém volebním období přehodnotili a dnes je na území Prahy povolena živá hra, kromě území městských částí, které zvolily přístup „nulové tolerance“ hazardu. Myslíme si, že máme šanci u soudu uspět, a to i kvůli rozhodovací praxi Ústavního soudu ČR a Ministerstva vnitra ČR, která je odlišná od ÚOHS,” říká radní pro majetek, legislativu a transparentnost Adam Zábranský.

Pokutu město uhradí z příjmů z hazardu. „Tuto, již několikátou pokutu uhradit musíme, i když se pokusíme odvoláním dosáhnout zrušení. Necelé tři miliony pokuty bohužel sníží částku k rozdělení výnosů z hazardu,“ doplňuje souvislosti Zdeněk Kovářík, radní pro oblast financí, rozpočtu, fondů a podpory podnikání.
