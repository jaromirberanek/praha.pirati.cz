---
title: "Platnost karet Lítačka končících v roce 2024 se automaticky prodlužuje o tři roky"
author: MHMP
image: posts/mazur6.jpg
tags: [IT]
---

V roce 2024 končí platnost dopravních karet Lítačka, které se začaly vydávat převážně v roce 2020. Pražská městská společnost OICT, jako provozovatel Lítačky, společně s Magistrátem hlavního města Prahy se rozhodly platnost karet Lítačka automaticky prodloužit o další tři roky. Všichni cestující, kterým karta v roce 2024 propadá, tak mohou cestovat s Lítačkou po Praze a Středočeském kraji až do roku 2027.

V průběhu celého roku 2024 bude končit platnost 190 474 karet Lítačka, na které si mohou cestující nahrávat dlouhodobé časové kupóny a cestovat především po Praze a Středočeském kraji. Všechny takto končící karty budou v databázi OICT automaticky prodlouženy a cestující tak mohou karty Lítačka bez starosti používat až do roku 2027.

> „Stejně jako v minulých letech chceme prodloužením platnosti karet Lítačka o tři roky vyjít vstříc všem cestujícím v rámci Pražské integrované dopravy a odebrat jim tak starosti s vyřizováním nové karty. Navíc tím zabraňujeme zbytečným nákladům, které by vydávání nových karet představovalo. Zároveň ale všem cestujícím veřejnou dopravou v Praze a ve Středočeském kraji doporučuji mobilní aplikaci PID Lítačka. Prostřednictvím aplikace si nejen zakoupí dlouhodobé kupóny a jednotlivé jízdenky, ale také jim pomůže kompletně naplánovat cestu či například zaplatit za parkování v zónách placeného stání,“ uvedl k prodloužení platnosti Lítaček Daniel Mazur, radní hlavního města Prahy odpovědný za ICT, vědu, výzkum a inovace.

Cestující nebudou muset provést žádný úkon, tak jak tomu bylo v minulosti, například vložením karty do validátorů, které již od konce srpna 2018 nejsou pro cestování v Praze a Středočeském kraji potřeba.

> „Aktuálně je v systému, který provozujeme, registrováno více než 470 000 karet Lítačka, na kterých je nahráno téměř 610 000 dlouhodobých časových kupónů. Věříme, že automatické prodloužení platnosti cestující, kterým končí karta v roce 2024, ocení. Cestujícím, kterých se původní konec platnosti bude týkat, budou rozesílány informační e-maily a SMS zprávy podle toho, jaký kontakt uvedli při pořízení karty,“ doplnil generální ředitel městské společnosti OICT Jan Znamenáček.

Podrobné informace týkající se prodlužování platnosti karet budou komunikovány na našem webu pidlitacka.cz, sociálních sítích PID Lítačky a rovněž i na výdejních místech Lítačky v Praze a Středočeském kraji.
