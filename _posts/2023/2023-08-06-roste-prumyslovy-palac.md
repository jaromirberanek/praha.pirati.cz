---
title: "Nové křídlo vyhořelého Průmyslového paláce už roste do výšky"
author: MHMP
image:  posts/zabransky-palac.jpg
tags:   [Výstaviště]
---

Obnova historické památky z roku 1891 odteď bude viditelná na první pohled. Na řadu totiž přichází vztyčení ocelové konstrukce na půdorysu původního křídla budovy. Nadále pokračujeme také v rekonstrukci střední haly a pravého křídla.

Největší výzvou je ale samozřejmě obnova chybějící části paláce. Vycházíme při ní z původních návrhů, které navíc vylepšujeme o požadavky dnešní doby. Konstrukce bude odpovídat současným stavebním normám, bude mít větší nosnost a zateplený střešní plášť. 

Rekonstrukce stávajících prostor ale spočívá také v pečlivé tradiční řemeslné práci, která se už jen tak neprovozuje. Například v případě oprav vitráží nebo ozdobných štukových prvků. 
Je radost pozorovat, jak na stavbě vše šlape a s jakým zápalem se tomuto projektu všichni zúčastnění věnují. V tomto ohledu si zaslouží poděkování také bývalý pražský náměstek pro finance Pavel Vyhnánek, který třímiliardovou rekonstrukci nastartoval.

A kdy to bude hotové? Pokud vše půjde podle plánu, tak už kolem roku 2025. Opravený Průmyslový palác poté nabídne jeden z největších krytých prostor pro akce ve střední Evropě, a to se špičkovým zázemím i pro ty nejnáročnější projekty a představení. 
