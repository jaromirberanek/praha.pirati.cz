---
title: "Druhá etapa rekonstrukce Barrandovského mostu začne v polovině května"
author: MHMP
image:  posts/reko.jpg
tags:   [Doprava, Barrandovský most, TSK]
---

**Už v polovině května letošního roku odstartují hlavní práce na druhé etapě rekonstrukce Barrandovského mostu, klíčové dopravní tepny v Praze, kterou denně využije 144 tisíc vozidel. Opravovat se bude severní polovina jižního mostu a barrandovská rampa vedoucí z ulice K Barrandovu na most. Přímo na mostě bude doprava vedena ve třech provizorních jízdních pruzích v každém směru. Tedy tři pruhy směrem na Smíchov a tři pruhy směrem na Braník. Největším dopravním omezením, které zásadně dopravu v Praze ovlivní, bude uzavření barrandovské rampy od Barrandova ve směru z ulice K Barrandovu na Jižní spojku, a to současně s dopravním omezením přímo na mostě. Tuto rampu denně využije 1,5násobku vozidel, které využívají již zrekonstruovanou strakonickou rampu. Z toho je zřejmé, že zásah do dopravy v celé Praze bude významnější, než při první etapě rekonstrukce v roce 2022.**

> „Barrandovský most je svojí komplexností ojedinělým stavebním dílem, jehož význam dalece přesahuje hranice metropole. A tomu logicky odpovídá i složitost a náročnost jeho rekonstrukce. Dopravní omezení, která budou v druhé etapě ještě větší než v té první, budou vyžadovat nejen velké úsilí stavbařů, ale i spolupráci a trpělivost všech, kteří po něm jezdí. Věřím, že se to vyplatí a na konci budeme mít pečlivě zrekonstruovaný most, který bude sloužit dalším generacím,“ uvedl Bohuslav Svoboda, primátor hlavního města Prahy.

> „V Praze v posledních letech probíhají rekordní miliardové investice do výstavby nových dopravních staveb, ale i do rekonstrukcí mostů a klíčových dopravních uzlů, kterým je právě Barrandovský most. Z pohledu dopravy je před námi nejtěžší etapa celé této opravy století. Mimo samotných prací na mostě nás čeká i rekonstrukce rampy z ulice K Barrandovu, kdy nebude možné přímo na Barrandovský most najet. Proto opravdu apeluji na ty, kdo tím směrem na most jet vůbec nemusí, aby se mu i kvůli svému vlastnímu pohodlí zdaleka vyhnuli. Z modelů dopravy je už nyní patrné, že složité budou nejen příjezdy do Prahy z jihu a západu, ale ovlivní to život mnoha Pražanům i v jiných částech metropole, kde se mohou příkladně negativně projevit regulace tunelů na Městském okruhu.  Nasbírali jsme mnohé zkušenosti a data z první etapy, a to nám teď pomáhá v plánování té letošní,“ prohlásil Zdeněk Hřib, I. náměstek primátora pro oblast dopravy. 

Spodní stavba Barrandovského mostu se dočkala rekonstrukce a sanace už v minulých letech, konkrétně od září 2020 do listopadu 2021. První etapa rekonstrukce nosné konstrukce mostu se uskutečnila loni od května do října. Zbývající tři etapy pak budou na řadě letos a v následujících dvou letech, a to v úzké koordinaci se stavbami dalších investorů na území Prahy a Středočeského kraje.

V rámci stavebních prací první etapy byl zbourán mostní objekt, který tvořil součást strakonické rampy. Uskutečnily se také „tvrdé“ práce, jako například frézování vozovkového souvrství zbylé části rampy a jižní poloviny jižního mostu. Dále byly zdemolovány a následně vystavěny nové římsy. Poté vznikla nová rampa a byla vyměněna ložiska i dilatační závěry. Upraveno bylo i odvodnění a položené je nové vozovkové souvrství včetně nového dopravního značení.

Práce se také zaměřily na vnitřek mostu, kde technologicky nejnáročnější bylo vrtání otvorů v příčnících mostu, které jsou uvnitř nosné konstrukce nad podpěrami. Jednalo se o vrty přes hustě vyztuženou a armovanou železobetonovou stěnu, s předpínací výztuží a předpínacími tyčemi. Poté přišla na řadu betonáž deviátorů a dodatečné předepnutí nosné konstrukce.

> „První etapa byla pro nás velmi náročná nejen svým rozsahem, ale zejména řadou změn, které jsme museli učinit v průběhu stavby. Novinkou, která vzešla z požadavků nalezení nejlepšího technického řešení nadměrné tloušťky vozovkového souvrství na mostě, bylo použití ultra vysokohodnotného betonu s rozptýlenou výztuží UHPFRC (Ultra-High-Performance Fibre Reinforce),“ vysvětlil Jozef Sinčák, generální ředitel TSK.

> „Začátkem roku jsme udělali dodatečné vrty vozovkového souvrství, abychom upřesnili projekt. Nyní finalizujeme harmonogram, kde přesně stanovujeme jednotlivé činnosti stavby po dnech. Již 1. března jsme pak dodavateli stavby předali staveniště, aby se práce, které nevyžadují zásadní dopravní omezení, uskutečnily v předstihu,“ dodal.

Počáteční práce v rámci II. etapy rekonstrukce Barrandovského mostu jsou naplánované již na březen a duben letošního roku bez zásadního vlivu na dopravu. Nyní je stanovený první termín prací na noc 16. března 2023 (01:00 – 03:00), kdy je v plánu zkušební zdvih barrandovské rampy před její celkovou rekonstrukcí s kontrolou ložisek a jejich uložení. Na dvě hodiny se tak rampa uzavře a řidiči pojedou po objízdné trase: Barrandovský most – Strakonická x Moulíkova x Nádražní x U Královské louky x Strakonická x Barrandovský most.   V průběhu dalších prací se zhotovitel zaměří na přípravu pro dodatečné předpětí uvnitř komory Barrandovského mostu, na výměnu části ložisek, sanaci opěrné zdi podél strakonické rampy a pilířů barrandovské rampy. Součástí bude také výměna ložisek na barrandovské rampě.

Prvním významnějším omezením pro dopravu budou přípravné práce zaměřené na rozšíření provizorního přejezdu ze sjízdné rampy k Modřanské ulici zpět do směru na Jižní spojku. Z Barrandovského mostu na Jižní spojku zůstanou průjezdné pouze dva jízdní pruhy a na sjezdu k Modřanské ulici pouze jediný jízdní pruh. Omezení, které ale bude trvat jen pár dní, tak na Barrandovském mostě dočasně ztíží projíždějícím řidičům hlavně možnosti přeřazení mezi jízdními pruhy.

Zahájení prací se zásadním dopadem na dopravu je plánováno na polovinu května 2023. Na Barrandovském mostě bude doprava vedena ve třech provizorních jízdních pruzích v každém směru, jak tomu bylo v první etapě v loňském roce, tedy tři pruhy směrem na Smíchov a tři pruhy směrem na Braník.

Největším dopravním omezením, které zásadně dopravu v Praze ovlivní, bude uzavření barrandovské rampy od Barrandova ve směru z ul. K Barrandovu na Jižní spojku. Objízdná trasa povede po D0 (Pražský okruh) Lochkovským tunelem a po Strakonické ulici zpět na Barrandovský most a Jižní spojku. Pro vzdálenější cíle, jako jsou Modřany, Kamýk či Chodov, bude možné pokračovat po okruhu D0 na sjezd Písnice, který se plánuje v době rekonstrukce mostu otevřít, a poté do centra po Libušské ulici, či jet dál po D0 na sjezd Vestec. Možností je také dojet až k dálnici D1 a odtud zamířit do centra po ulicích Brněnská a 5. května. 

V letošním roce se budou frézovat povrchy, odstraňovat mostní svršek i stávající vybavení v severní polovině jižního mostu a na barrandovské rampě od Barrandova. Dále budou vyměněny dilatační závěry, bude sanována spodní část nosné konstrukce jižního mostu, postaveny budou nové římsy, v plánu je také položit nové vozovkové souvrství a instalovat vybavení hlavního mostu i barrandovské rampy. Na Barrandovském mostě budou také vyměněny zbývající části ložisek a most bude zesílen vložením dodatečného předpětí. Na rampě od Barrandova se také opraví obě opěry. Po ukončení hlavní uzavírky budou na řadě dokončovací práce, které již významně neomezí provoz.

Řidiči by měli v době prací na II. etapě rekonstrukce mostu zvážit, zda jsou jejich cesty přes Barrandovský most opravdu nezbytné a pokud už to nejde jinak, měli by zvážit, zda je nemohou absolvovat v časech slabšího provozu, aby mohli cestovat bezpečněji a bez zdržení. Pokud řidiči chtějí každý den hladce projet do práce, rozhodně by měli využít některou z chytrých mobilních aplikací. Ty na základě reálných dat přímo z provozu dokážou najít optimální trasu v každou denní či noční dobu. Nabízí se celá řada variant, asi nejpopulárnější je aplikace Waze, navigace od Googlu nebo Mapy.cz.

Barrandovský most se řadí mezi nejrozsáhlejší mostní díla v Praze a okolí s celorepublikovým významem. Budoval se deset let a kompletně se otevřel v roce 1988 (jeho jižní polovina dokonce už v září 1983). Významný dopravní uzel jižní části hlavního města spojuje Braník na pravém břehu a Hlubočepy na levém. Pojmenován je podle čtvrti Barrandov, kam také vede. Architektura mostu je ve stylu brutalismu. Most je klíčovou součástí Městského okruhu, objíždějícího užší centrum Prahy, proto i jeho rekonstrukce je jednou z dopravně nejnáročnějších oprav v Praze i Středočeském kraji.

Pro každý jízdní směr byla provedena samostatná nosná konstrukce se společnou spodní stavbou, kde jsou v každém směru čtyři jízdní pruhy a velmi náročné průplety, včetně sjízdných a nájezdových ramp po obou stranách mostu.
