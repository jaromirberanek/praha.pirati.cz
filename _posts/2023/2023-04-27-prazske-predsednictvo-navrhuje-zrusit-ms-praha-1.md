---
title: "Pražské předsednictvo navrhuje zánik místního sdružení Praha 1, je personálně i organizačně nefunkční"
author: Piráti
image:  posts/prahastrechy.jpg
tags:   [Praha 1, Piráti]
---

Praha, 28. dubna 2023 - Předsednictvo krajského sdružení Praha se čtyřmi hlasy z pěti usneslo na zahájení hlasování o rozpuštění místního sdružení Praha 1. O rozhodnutí bude následně debatovat a hlasovat krajské fórum strany. Důvodem je dlouhodobá několik let trvající nefunkčnost tohoto sdružení jak po stránce personální, tak po stránce organizační. Předsednictvo krajského sdružení Praha k takovému kroku přistoupilo vůbec poprvé. 

> „Návrh podáváme v době, kdy do dalších komunálních voleb zbývá 3,5 roku a vnímáme ho jako pokus o uklidnění situace, která přestala z našeho pohledu být jakkoli řešitelná jinými prostředky. A jako možnost “restartování” pirátské politiky na Praze 1,” říká Ondřej Chrást.

Rozhodnutí přichází poté, kdy se po loňských komunálních volbách vyostřily vleklé rozpory mezi jednotlivými členy sdružení, které vyústily k přezkumu koaliční smlouvy podepsané trojicí pirátských zastupitelů a následně k pozastavení jejich členství ve straně. Problémem byla také personální vyprázdněnost místního sdružení. Za necelý rok ze sdružení odešlo, bylo vyloučeno, nebo je pozastaveno členství celkem sedmi osobám, což je poměrně nestandardní jev. 

> „Pirátská strana je dospělou politickou stranou, která dělá dospělá politická rozhodnutí. Ta chceme využít k ozdravení celkové situace na Praze 1. Jsme si vědomi závažnosti tohoto kroku, který je u Pirátů nový. Přesto k návrhu o zrušení přistupujeme. Nevylučujeme, že nás krajské fórum ve své rozpravě přesvědčí, že tento krok není nutný a že má smysl za stávajících podmínek umožnit sdružení Pirátů v Praze 1 pokračovat. Jako předsednictvo krajského sdružení však nyní nevidíme přesvědčivý doklad, že by MS mohlo v současné situaci plnit svou funkci a pokračovat ve své práci pro občany Prahy 1,” komentuje za předsednictvo usnesení Ondřej Chrást.

