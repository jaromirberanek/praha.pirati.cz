---
title: "Praha schválila Akční plán inovační RIS3 strategie s podpořenými projekty s rozpočty téměř 9 miliard korun"
author: Piráti
image:  posts/mazur1.jpg
tags:   [IT, Pražský inovační institut]
---

Akční plán pražské inovační strategie s celkem 25 inovačními projekty schválila na svém zasedání Rada hl. m. Prahy. Všechny projekty byly podpořeny v rámci dotačního programu Asistenční vouchery v projektu Prague Smart Akcelerátor. Celkem byly podpořeny projekty v přípravných fázích ve výši téměř 10,5 milionu korun. Jedná se o projekty z oblastí umělé inteligence v dopravě, nových technologií 3D tisku, strojového učení, inovativních technologií automatizace a robotizace ve stavebnictví nebo vzdálené diagnostiky ve zdravotnictví. Celková částka, o kterou schválené projekty budou dále usilovat na svou realizaci z národních a mezinárodních zdrojů, je téměř 9 miliard korun. 

> „Praha si musí cíleně budovat pověst města, které aktivně podporuje výzkumné a inovační aktivity, jinak ztratí svoji pozici mezi ostatními evropskými městy. Podobné programy pomáhají nejen posílit spolupráci mezi výzkumným a podnikatelským sektorem, přispívají ke vzniku nových produktů a služeb, ale také zvýší konkurenceschopnost podniků, zaměstnanost a vznik nových vysoce kvalifikovaných míst,” sdělil Daniel Mazur, radní pro Smart City, IT a vědu a výzkum.

Program Asistenčních voucherů vyhlásilo hlavní město společně s Pražským inovačním institutem pro vysoké školy, vědecko-výzkumné instituce, ale také pro podniky a firmy, které mají sídlo nebo pobočku v Praze. Program byl součástí tříletého projektu Prague Smart Accelerator (PSA). Z 85 procent jsou vouchery hrazeny z Operačního programu Výzkum, vývoj a vzdělávání a zbylých 15 procent finančně pokrývá Praha. Schválení projektů doporučila na svých jednáních Pražská inovační rada, která je poradním orgánem Rady hl. m. Prahy pro rozvoj inovačního ekosystému Prahy.
