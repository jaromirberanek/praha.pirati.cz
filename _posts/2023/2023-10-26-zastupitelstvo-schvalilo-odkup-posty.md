---
title: "Zastupitelstvo schválilo odkup nemovitostí České pošty v ulici Na Strži"
author: MHMP
image: posts/novaradnice3.jpg
tags: [Česká pošta, Majetek, Zastupitelstvo]
---

Zastupitelé hl. m. Prahy na svém říjnovém zasedání schválili přímý odkup nemovitostí České pošty v ulici Na Strži v Krči za 425 milionů korun. Praha díky tomu získá klíčové nemovitosti v tomto území pro další strategický rozvoj města. Podpis smlouvy mezi Prahou a Českou poštou by se měl uskutečnit ještě dnes.

Kupní cena nemovitostí, na které se Praha s Českou poštou dohodla, činí 425 milionů korun. Zahrnuje pozemky s budovu, objektem garáží a příjezdovou cestu. Součástí transakce je podmínka uzavření nájemní smlouvy na dobu určitou, která umožní České poště budovu využívat ještě následujících 15 let pro poskytování svých služeb. 

> „Jsem rád, že se podařilo dojít k dohodě, je to dobrá zpráva pro tuto lokalitu i celé hlavní město. Obyvatelé budou moci dále využívat služeb České pošty v budově v ulici Na Strži, což je důležité i vzhledem k rozvojovým plánům v této oblasti. A hlavní město získalo za přijatelnou cenu nemovitost i s přilehlými pozemky, což by mělo zvýšit cenu již vlastněných pozemků v této lokalitě. Myslíme na potřeby obyvatel jednotlivých částí Prahy a zároveň se chováme jako řádní hospodáři,“ uvádí primátor hl. m. Prahy Bohuslav Svoboda.

> „Těší mě, že se naše dlouhodobá snaha o nákup této cenné budovy vyplatila. Lokalita Na Strži je pro rozvoj oblasti zásadní - nejen kvůli tomu, že od roku 2030 tu bude přestupní stanice dvou linek metra, město navíc vlastní pozemky přiléhající k současné budově pošty. Díky nákupu scelíme celou oblast, kde v budoucnu vzniknou například městské byty nebo nová radnice Prahy 4. Moje velké díky patří primátorovi Bohuslavu Svobodovi, radnímu Adamu Zábranskému a kolegům z pražského magistrátu, díky jejichž rychlé práci jsme schválení nákupu připravili v rekordním čase,“ říká náměstek primátora hl. m. Prahy pro oblast územního a strategického rozvoje Petr Hlaváček.

> „Kupní cena 425 milionů korun je pro město přijatelná, místo je navíc klíčové pro další rozvoj města a Praha vlastní okolní pozemky. Především bych chtěl poděkovat České poště za konstruktivní přístup v našem vzájemném jednání o odkupu nemovitostí, které už pro ně nejsou potřebné.  S ohledem na to, že se nemovitosti v ulici Na Strži nacházejí v klíčové rozvojové lokalitě v přímé návaznosti na Metro D, které se tam nyní staví, jsem rád, že se nám nakonec podařilo využít unikátní příležitosti tyto rozvojové pozemky získat. Praha díky tomu bude moci v budoucnu v této lokalitě realizovat rozsáhlou výstavbu,“ shrnuje pražský radní pro majetek, transparentnost a legislativu Adam Zábranský.

Nabytím předmětných pozemků (včetně budov a příslušenství) se zvyšuje hodnota pozemků, které v této lokalitě hlavní město už vlastní. Spojením s nově získanými pozemky jejich hodnota obratem stoupá a propojují se tak do nového strategického zájmového území. Další rozvoj tohoto území bude probíhat na základě dlouhodobé intenzivní, koordinované, souladné, efektivní a intenzivní spolupráce všech relevantních složek na straně metropole, městských organizací a společností, městské části, složek státu a státní správy. 

> „Vysoké finanční prostředky, které jsou nezbytné na odkup, jsou plně ospravedlněny. A to jak samotným místem, tak i zkompletováním majetku. Dalším důležitým argumentem pro odkup je centrální pozice pozemků, do které veřejné budovy jednoznačně patří,“ doplňuje radní hl. m. Prahy pro oblast financí Zdeněk Kovářík.

> „Za městskou část Prahu 4 jsme velmi rádi, že magistrát získal do svého vlastnictví takto strategicky důležité pozemky. Věříme, že Praha 4 bude klíčovým partnerem v diskuzi o budoucím využití, a to i třeba pro účely městské části a místních obyvatel,“ uzavírá starosta městské části Praha 4 Ondřej Kubín.

Praha původně počítala s tím, že se o nemovitosti bude ucházet v elektronické aukci, její podmínky to však městu znemožňovaly, svou účastí by porušilo zákon. Poté, co vítěz aukce získal nemovitosti za zhruba 400 milionů korun, a Česká pošta následně aukci zrušila, vstoupila Praha do intenzivního jednání s Českou poštou o přímém odkupu. 
