---
title: "Ve většině vyhrazených pruhů v Praze již mohou jezdit i motorkáři"
author: MHMP
image:  posts/hrib-cb.jpg
tags:   [Doprava]
---

S blížícím se létem hlavní město připomíná, že ve vyhrazených pruzích po celé metropoli mohou nově jezdit i řidiči motocyklů. Technická správa komunikací hl. m. Prahy takto označila již 95 procent pruhů, ve zbylých se čeká na dokončení rekonstrukcí. Úprava se týká také vozidel taxi, která mohou pruhy používat pouze v případě, že vezou zákazníka. Kvůli tomu bylo upřesněno znění dodatkové tabulky.

Od jara mohou postupně vyhrazené jízdní pruhy v Praze (např. pro autobusy nebo Integrovaný záchranný systém) využívat také řidiči motocyklů. Úprava cílí na výrazné ulehčení života řidičům jednostopých strojů při jízdě některými částmi města. Plynulosti provozu autobusů ve vyhrazených pruzích by se nové opatření nemělo dotknout, jelikož rychlost motocyklů je srovnatelná s autobusy.

> „Hlavním důvodem k zavedení této změny bylo zvýšení bezpečnosti a plynulosti provozu. Motocyklisté a jezdci na skútrech v minulosti často nesprávně využívali pruhy k předjíždění kolon, kdy se následně řadili zprava zpět do jízdních pruhů mezi automobily. Tyto manévry pak byly potenciálně nebezpečné pro provoz. Díky nové změně se tak snížilo riziko případných nehod,“ říká náměstek pro dopravu Zdeněk Hřib. 

Technická správa komunikací, která zajišťuje osazení značení, již takto označila 95 procent komunikací s vyhrazenými pruhy. Zbylé budou osazeny v nejbližší době, jelikož na nich v tuto chvíli pokračují rekonstrukce. Celková délka vyhrazených pruhů v Praze je 66 kilometrů ve 130 různých lokalitách.

Změn se také dočkala úprava značení, která se týká povolení vjezdu vozidel taxi do vyhrazeného pruhu. S ohledem na zjednodušení a srozumitelnost značky byla dodatková tabulka upravena a nově obsahuje pouze text „TAXI SE ZÁKAZNÍKEM“. 

Přesný přehled vyhrazených pruhů v Praze naleznete v [interaktivní mapě](https://ropid.maps.arcgis.com/apps/webappviewer/index.html?id=e7b90000010d41fcb796dba91ba85cef) na stránkách Regionálního organizátora Pražské integrované dopravy (ROPID). I nadále také platí, že motocykly a skútry mohou parkovat v zónách placeného stání zdarma po celé Praze.
