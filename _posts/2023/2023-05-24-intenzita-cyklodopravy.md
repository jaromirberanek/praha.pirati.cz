---
title: "Nejvyšší intenzita cyklodopravy v Praze byla první rok COVIDu, v roce 2022 se její růst oživil"
author: Piráti
image:  posts/novaradnice6.jpg
tags:   [Doprava]
---

Městská společnost Operátor ICT, a.s., pro Magistrát hl. m. Prahy od roku 2018 monitoruje cyklistickou dopravu ve 29 lokalitách v Praze. Městu cyklosčítače poskytují důležitá data, která může využít při plánování cyklistických tras a infrastruktury v Praze. Občanům pak dávají informace o vytíženosti jednotlivých lokalit. Data jsou integrována do datové platformy Golemio a nově jsou obohacena o možnost vyhodnocovat intenzitu cyklistické dopravy i v souvislosti s počasím nebo přesněji hodnotit její meziroční změny.

> „Cyklistika v Praze nabývá v posledních letech na intenzitě. Data z cyklosčítačů se nám hodí především pro plánování budoucího rozvoje celkové městské cykloinfrastruktury a pro to, abychom na základě dostupných dat uměli vyhovět všem druhům dopravy ve městě a postupně pracovali na zvyšování jejich kvality a dostupnosti. Kromě rozvoje MHD je v plánu také rozvoj dalších oddělených cyklostezek a jejich propojení do souvislých tras napříč městem. Nyní jsou často roztrhané do neúplných celků,“ říká Zdeněk Hřib, I. náměstek primátora hl. m. Prahy pro oblast dopravy.

> „V platformě Golemio představujeme nový dashboard s monitoringem intenzity cyklistické dopravy v korelaci s teplotou a srážkami. Umožňuje porovnání nejen intenzity cyklistické dopravy v závislosti na počasí, ale i mezi jednotlivými lokalitami, což uživatelům poskytne detailnější pohled na cyklistickou dopravu v Praze. Vedle toho je možné data srovnávat meziročně. Analýzu připravujeme společně se zástupci odboru dopravy Magistrátu hlavního města Prahy,“ popisuje Petr Suška, ředitel úseku Smart City, inovací a projektového řízení ve společnosti Operátor ICT.

> „S ohledem na zvýšení kvality dat je možné publikovat data napříč celou sledovanou sítí ve formě indexu. Nejedná se jen o hrubá data, neočištěná od vlivu uzavírek, výpadků či chyb technologie a podobně. Index udává meziroční srovnání zatížení cyklistické sítě v Praze pro roky 2018 až 2022. Ukazuje na mírný nárůst cyklodopravy v roce 2022 oproti roku 2021 a taktéž oproti roku 2018. Nejvyšší intenzita cyklodopravy v Praze byla v roce 2020,“ doplňuje Jaroslav Mach, vedoucí oddělení rozvoje dopravy Magistrátu hl. m. Prahy. 

Od základní hodnoty 100 v roce 2018 dosáhl index cyklodopravy svého vrcholu v roce 2020 s hodnotou 113. V roce 2021 se hodnota indexu snížila na 106,2, což značí mírný pokles oproti předchozímu vrcholu. V roce 2022 hodnoty mírně narostly na 106,5.

Cyklosčítače poskytují užitečná data o pohybu cyklistů v reálném čase. Jedná se o nepřímou podporu cyklistiky ve městě. Slouží jako jeden z nástrojů na sledování naplnění Koncepce rozvoje cyklistické dopravy a rekreační cyklistiky v Praze a jako podpůrný nástroj dalších iniciativ souvisejících s rozvojem cyklistiky a její infrastruktury v hlavním městě. Vhodnou technologií jsou zaznamenávány směrové průjezdy cyklistů přímo v bodě měření s rozlišením směru jízdy. Data jsou sbírána v reálném čase (respektive pětiminutových intervalech) do datové platformy [Golemio](https://golemio.cz/data/cyklodoprava).
