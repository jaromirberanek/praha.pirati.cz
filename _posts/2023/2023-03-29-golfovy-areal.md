---
title: "Bývalý golfový areál v Klánovicích koupilo v dražbě Hlavní město Praha"
author: MHMP
image:  posts/adam-zabransky-8.jpg
tags:   [Majetek]
---

Hlavní město Praha se stalo majitelem někdejšího golfového areálu v Praze-Klánovicích. Areál v Klánovickém lese bude po diskusi s městskou částí sloužit především místním občanům, provozovat se zde budou nejrůznější volnočasové aktivity pro děti a mládež. Budovu s pozemkem o rozloze 26 tisíc metrů čtverečních získala Praha za vyvolávací cenu 46,4 milionu korun.

O koupi areálu rozhodli v únoru pražští zastupitelé. Objekt bývalé golfové klubovny sloužil jako restaurace s kapacitou sto míst a bude tak sloužit i nadále. Hlavní město objekt ze 30. let minulého století šetrně opraví s respektem k jeho architektonické hodnotě, podle znaleckého posudku je technický stav budovy velmi dobrý, opravena byla naposledy v roce 2008.

> „To, že se nám podařilo uspět v dražbě bývalého golfového areálu v Klánovicích, považuji za mimořádný úspěch.  Do budoucna budou volný čas v objektu trávit především pražské děti během letních prázdnin ve spolupráci s DDM Praha. Tento záměr ještě projednáme na koaliční úrovni i s městskou částí. Na využití čekal nejen tento areál, ale i městská část Klánovice, řadu let,“ říká Adam Zábranský, radní pro oblast majetku, transparentnosti a legislativy.

V roce 2021 se majitelem areálu stala firma Perseus Health Resort, přejmenovaná na akciovou společnost Drbalovo. Ta je ale od minulého roku v insolvenci a areál se tak dostal do dražby. O odkup areálu hlavním městem usilovala i městská část Praha-Klánovice, zájmem Klánovic je, aby jej mohli využívat především místní obyvatelé.

Dražba se konala 22. března, zajistila ji brněnská realitní společnost Gaute, prodejní cena nemovitosti odpovídala znaleckému posudku. Užitná plocha budovy je 782 m2 a pozemku 26 698 m2. Budova se nachází v lese asi 140 metrů od souvislé zástavby rodinných domů.

Podle posudku lze areál využít jako golfové hřiště, dětská hřiště či rekreační areál s vodními plochami. Podmíněně zde lze postavit obchodní zařízení s podlažní plochou nepřevyšující 250 m2, zařízení veřejného stravování a malá ubytovací zařízení se službami. Pro podmíněné přípustné využití platí, že nedojde k znehodnocení nebo ohrožení využitelnosti dotčených pozemků.

Prvorepubliková klubovna s ubytováním sloužila od roku 1937 jako zázemí golfového klubu společně s hřištěm s šesti jamkami, další tři jamky vznikly o rok později. Odpalovat golfové míčky sem jezdíval i Jan Masaryk. Za druhé světové války prostor sloužil jako polní lazaret. Provoz hřiště byl v 50. letech minulého století ukončen a většina areálu hřiště byla zalesněna.

V roce 1991 byly klubovna a tříhektarový pozemek vráceny obnovenému Golf Clubu Praha, ten začal usilovat o obnovení hřiště, získal dokonce i stavební povolení na vybudování 18 jamek, nicméně stavba se neuskutečnila kvůli nedostatku peněz. Areál následně prodal firmě Forest Golf Resort Praha, která v areálu provozovala cvičné jamky a cvičné odpaliště, takzvaný driving range. I tento majitel rovněž usiloval o obnovení golfového hřiště, což se však nelíbilo místním obyvatelům, jelikož by mu musel ustoupit vzrostlý Klánovický les, který je dnes přírodní rezervací. Proti kácení se vyslovili i lidé v referendu v roce 2009. Záměr vybudovat golfové hřiště byl definitivně zmařen v roce 2014, kdy hlavní město změnilo územní plán v neprospěch stavby.

 
