---
title: "ZHMP schválilo majetkové směny se státem. Praha může zachránit Karlínská kasárna"
author: MHMP
image:  posts/zabransky-okno.jpg
tags:   [Majetkové směny se státem, Kasárna Karlín]
---

Na svém čtvrtečním jednání Zastupitelstvo hl. m. Prahy schválilo návrh na směnu pozemků a staveb mezi hlavním městem a Českou republikou, který už předtím odsouhlasili pražští radní. Na základě dohody tak Praha definitivně vydá státu nemovitosti v areálu Fakultní nemocnice Bulovka, a naopak získá Karlínská kasárna a další majetek na Malé Straně, v Hybernské ulici nebo například v areálu TJ Sokol Praha Královské Vinohrady.

Dnešním rozhodnutím pražských zastupitelů se završila složitá dohoda o směně nemovitého majetku, které předcházela dlouhodobá jednání mezi hlavním městem a Českou republikou zastoupenou Úřadem pro zastupování státu ve věcech majetkových.

> „Dnes se podařilo dotáhnout obrovské a několikaleté úsilí Prahy o získání klíčového majetku od státu. Město získalo do svého majetku například Kasárna Karlín. Těším se, až začneme pracovat na rekonstrukci tohoto významného areálu a následně budeme moci vdechnout nový život i těm jeho částem, které jsou nevyužité. Do budoucna by v Kasárnách Karlín mohl vzniknout například vědeckotechnický park. Jednání se státem tímto ale nekončí. Chceme do vlastnictví získat ještě Zámek Veleslavín a jednat o rozvoji dostupného bydlení na pozemcích, které aktuálně vlastní stát, například v lokalitě Bohdalec,“ říká Adam Zábranský, pražský radní pro majetek, transparentnost a legislativu.

Praha stále usiluje o získání pozemků v areálu Bohdalec a jedná s Ministerstvem financí ČR, aby zde mohlo vzniknout dostupné bydlení.

> „Za jeden z výrazných přínosů směny považuji získání objektu na adrese Hybernská 2. Tento objekt vytváří funkční celek s Hybernskou 4, kde se již po dobu téměř šesti let velmi úspěšně rozvíjí spolupráce Magistrátu a Univerzity Karlovy ve prospěch veřejnosti, a to na platformě Kampusu Hybernská. Nabízí se tedy, aby i Hybernská 2 mohla být dedikována spolupráci města a univerzit,“ uvádí primátor Bohuslav Svoboda.

> „Naše několikaletá snaha o majetkovou směnu se státem spěje do zdárného konce. Mám z toho nesmírnou radost. Praha díky ní získá například objekt Karlínských kasáren, který bude moci po letech chátrání opravit a pro prázdné prostory najít vhodné využití. Tím ale nekončíme, máme v plánu se státem vyjednávat i o dalších směnách, které by Praze mohly zajistit například pozemky pro stavbu nových městských bytů,“ říká Petr Hlaváček, náměstek primátora pro oblast územního a strategického rozvoje.

> „Dnešním dnem se posouváme kupředu v zásadní záležitosti majetkových vztahů města se státem, a to obrovským krokem v hodnotě téměř dvou miliard korun. Děkuji zastupitelům, že tento materiál schválili. Děje se tak po několikaletém úsilí bývalé rady města. V minulosti směny blokoval bývalý premiér Andrej Babiš, a to kvůli pozemkům v Letňanech, na kterých chtěl postavit úřednické ghetto. Ve svém úsilí ale nekončíme. I nadále budeme usilovat o získání klíčových pozemků pro výstavbu městských bytů, které město potřebuje,“ dodává I. náměstek primátora pro oblast dopravy Zdeněk Hřib.

Podle smlouvy by hlavní město mělo převést na stát celkem 46 pozemků a 10 staveb, které se nacházejí v areálu Fakultní nemocnice Bulovka. Hodnota těchto nemovitostí byla odhadnuta na 1 718 000 000 Kč. Smyslem tohoto kroku je sjednocení vlastnictví nemovitostí potřebných pro činnost a rozvoj areálu nemocnice. Areál je v současné době pronajat nemocnici s ročním nájmem necelých 30 milionů Kč.

Praha by měla od státu naopak získat Karlínská kasárna zahrnující 4 pozemky a 3 stavby v hodnotě 1 113 000 000 Kč, budovu v Hybernské ulici v centru města pro potřeby vysokoškolského kampusu v hodnotě 265 000 000 Kč či dva pozemky v areálu TJ Sokol Praha Královské Vinohrady, které mají hodnotu 94 763 550 Kč. Pro dorovnání vzájemného protiplnění Praha získá i několik dalších pozemků a budov:

- ideální polovinu 25 pozemků na Střížkově v hodnotě 105 007 000 Kč, čímž dojde ke sjednocení vlastnictví,
- pozemky u ZŠ Palmovka v hodnotě 62 427 412 Kč, kde se nachází sportoviště,
- pozemek v Záběhlicích v hodnotě 29 690 000 Kč za účelem výstavby sociálního zařízení a mateřské školy,
- pozemek na Proseku v ceně 14 817 070 Kč, který má sloužit pro potřeby MŠ Litvínovská,
- pozemky u TJ ABC Braník, jejichž hodnota činí 14 421 940 Kč, a to za účelem rozšíření veřejné zeleně, revitalizace břehů Kunratického potoka a vzniku volnočasových aktivit,
- pozemky v lokalitě Podvinný mlýn v Libni v ceně 13 076 260 Kč, kde se nachází sportoviště,
- pozemek ve Vysočanech v lokalitě Balkán v ceně 11 388 300 Kč, kde je zahrádkářská kolonie,
- a několik dalších menších pozemků.

Rozdíl v hodnotě směňovaných majetků byl vyčíslen na 10 641 587 Kč, který bude doplacen ze strany hlavního města Prahy.

Zastupitelstvo hl. m. Prahy navíc schválilo i plán na další směnu nemovitého majetku mezi hlavním městem Prahou a Českou republikou, který zaslal Úřad pro zastupování státu ve věcech majetkových 8. března 2023. Ve svém návrhu úřad žádá Faustův dům stojící na Karlově náměstí pro potřeby Všeobecné fakultní nemocnice a řadu pozemků a staveb na Chodově, v Radotíně, v Břevnově a také v obci Hory Matky Boží v okrese Klatovy ve prospěch Hasičského záchranného sboru ČR.

Naopak Praha by měla v rámci této chystané směny získat od státu Zámek Veleslavín pro využití v oblasti školství a kultury, oplocený pozemek v areálu v Kobylisích, pozemky na území Svémyslic ve Středočeském kraji kvůli sjednocení vlastnictví a ze stejného důvodu i pozemky v ulici Drahobejlova v Libni nebo lesopark ve Vysočanech.
