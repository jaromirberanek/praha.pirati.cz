---
title: "O vydání nových řidičských průkazů je velký zájem, pražský registr řidičů rozšíří úřední dobu o dvě soboty"
author: MHMP
image: posts/7hrib.jpg
tags: [Doprava]
---

Registr řidičů Magistrátu hl. m. Prahy rozšíří úřední dobu o soboty 11. listopadu a 25. listopadu v době od 8:00 do 13:00 hodin. Důvodem je velký počet žadatelů o výměny řidičských průkazů, jejichž platnost končí v roce 2023 nebo již skončila. Takto rozšířená úřední doba je určena výhradně pro podání žádosti o vydání řidičského průkazu z výše uvedených důvodů a pro výdej již vyrobených průkazů.

O řidičský průkaz si mohou řidiči požádat na kterémkoliv z 206 obecních úřadů obcí s rozšířenou působností po celé České republice. Výměna tak není vázaná na adresu trvalého bydliště. Záležitost je možné provést navíc také elektronicky z pohodlí domova prostřednictvím Portálu občana. „Na osobní návštěvu pracoviště je možné se objednat také pohodlně online prostřednictvím Portálu Pražana na standardní úřední den, nebo si mohou zájemci online na webu hlavního města ověřit vytížení jednotlivých pracovišť a přepážek,“ vysvětluje náměstek pro oblast dopravy Zdeněk Hřib.

> „Vycházíme vstříc zájemcům o výměnu řidičských průkazů, kterých je opravdu velké množství a ve stávajících úředních hodinách není kapacita je obsloužit. Nabídli jsme pro ně proto navíc dvě soboty, kdy si mohou záležitost vyřídit. Preferujeme však vyřízení výměny online. Rovněž děkuji všem zaměstnancům, kteří nad rámec své pracovní doby půjdou v sobotu do práce,“ říká Martin Kubelka, ředitel Magistrátu hl. m. Prahy.

Hlavní město Praha v letošním roce vydalo k 30. září celkem 81 364 průkazů, z nich bylo online vyřízeno pouze zhruba 20 procent žádostí. Podle statistik ministerstva dopravy k 1. říjnu je zapotřebí v Praze vyměnit 36 539 řidičských průkazů. Třetina řidičů z tohoto množství je však starších 60 let. Každoročně nastává situace, kdy je nutné vyměnit objemově velké množství řidičských průkazů. Řidičské průkazy se vyměňují průběžně celý rok tak, jak jim končí platnost. Nenastává tedy situace, která se stávala v minulosti, kdy řidičské průkazy končily hromadně na konci roku.

Někteří řidiči přicházejí s výměnou v předstihu, jiní přinášejí již propadlé průkazy. Každoročně také značná část průkazů patří starším osobám nebo lidem ze zahraničí, kteří si už řidičský průkaz neobnovují. V loňském roce si takto za Prahu nevyměnilo průkaz asi 20 tisíc lidí.
