---
title: "Praha bojuje proti reklamním rikšám v centru města"
author: MHMP
image:  posts/adam-zabransky-sal.jpg
tags:   [Prague City Tourism]
---

Reklamní rikši parkující před provozovnami thajských masáží komplikují život Pražanům a návštěvníkům metropole, jejich umístění v centru města je protiprávní a neestetické. Shodli se na tom představitelé hlavního města a Městské policie, kteří nyní intenzivně hledají řešení na jejich legální odstranění, usilovat budou o změnu legislativy. 

Pražský primátor Bohuslav Svoboda a radní pro majetek, transparentnost a legislativu Adam Zábranský se v pondělí 28. srpna sešli s představiteli Městské policie. Na schůzce hledali společné řešení na odstranění reklamních rikš, stojících před provozovnami thajských masáží.

> „Pro Prahu je nejen ostudou, ale i komplikací v každodenním provozu to, že na chodníku stojí pomalované a polepené rikši, které ve skutečnosti nejsou ničím jiným než reklamními poutači. Věřím tomu, že řešení se už rýsuje,“ řekl primátor Bohuslav Svoboda.

Rikši stávají na několika místech přímo v centru Prahy dlouhodobě. Jde o osvětlené a barevné trojkolky, poháněné lidskou silou, tedy takzvané rikši. Slouží k propagaci služeb poskytovaných v uvedených provozovnách, překáží ale pohybu chodců v místech, kde se pohybuje velké množství lidí. V minulosti se hlavní město Praha i Městská policie hl. m. Prahy opakovaně pokoušely o nápravu.

> „Nasadili jsme všechny páky na to, aby nevkusné rikši z centra města zmizely. Není to jednoduchý proces a v minulosti jsme se opakovaně snažili napravit situaci mnoha způsoby, udělení řady pokut, nebo toho, že město nechalo rikši svépomocí odtáhnout. Prozatím žádné z těchto opatření nebylo efektivní a narazilo buď u soudu nebo Ministerstva průmyslu a obchodu ČR. Ukazuje se, že bude patrně třeba změnit nedokonalou legislativu, o což se budeme zasazovat,“ popisuje stav radní Adam Zábranský. Představitelé hlavního města a Městské policie se dohodli na tom, že se budou vyřešení situace nadále intenzivně věnovat.
