---
title: "Pražští Piráti odhlasovali zrušení místního sdružení Praha 1, čeká ho obnova"
author: Piráti Praha
image:  posts/praha1-zhradu.jpg
tags:   [Piráti, Praha 1]
---

**Pražští Piráti v hlasování svého krajského fóra rozhodli o zrušení místního sdružení Praha 1. Po pečlivém zvážení přistoupilo předsednictvo kraje k návrhu hlasování o zrušení pro dlouhodobou nefunkčnost sdružení jak po stránce personální, tak po stránce organizační. Krajské fórum se 85 hlasy přiklonilo k rozpuštění, což jsou více jak tři pětiny z celkem 136 hlasujících.**

>“Je to u Pirátů bezprecedentní krok, z diskuze krajského fóra a v ní padlých argumentů je ale zřejmé, že jde o krok správný. Neznamená to konec pirátské politiky na Praze 1, naopak. Věřím, že se za čas podaří buňku obnovit a s čistým stolem nezatíženým problémy posledních let se znovu ucházet o přízeň místních voličů s autentickým pirátským programem. Znovuobnovení místního sdružení plánujeme asi v horizontu jednoho roku tak, aby byl dostatečný čas připravit se na nadcházející komunální volby v roce 2026,” říká předseda pražských Pirátů Ondřej Chrást.

Jedním z hlavních důvodů, které vedly k hlasování o zrušení, byla personální situace sdružení. Za poslední rok z něj z různých důvodu odešlo, bylo vyloučeno či bylo pozastaveno členství dohromady 7 lidem. Dlouhodobé rozdíly v názorech na směřování sdružení vyústily po loňských komunálních volbách, kdy část členů nesouhlasila s podobou a obsahem vyjednané koaliční smlouvy. Ta byla následně přezkoumávána a zrušena Celostátním fórem, nejvyšším orgánem strany, který nařídil smlouvu přejednat nebo vypovědět. Tehdejší pirátští koaliční zastupitelé možnost úpravy smlouvy v duchu pirátských zásad nevyužili a bylo jim následně pozastaveno členství ve straně.

>“Přes všechny okolnosti zafungovaly stranické kontrolní mechanismy správně, orgány Kontrolní komise a Rozhodčí komise konaly dle předpisů, což svědčí o vyspělosti a dospělosti naší strany. Děkuji všem, kteří se upřímně snažili situaci řešit,” dodává Chrást. 

V loňských komunálních volbách kandidovali Piráti společně s nezávislými kandidáty z řad místních občanů, od voličů získali 16,26 % hlasů. Koaliční smlouvu, která byla předmětem sporu členů místního sdružení, utvořili s ODS, TOP 09, ANO a uskupením Rezidenti 1.

