---
title: "Piráti nemohli podpořit výstavbu tzv. Palaty II s jedním lůžkem za 6 milionů. Kapacit za tuto cenu může být daleko více"
author: MHMP
image:  posts/novaradnice3.jpg
tags:   [Sociální politika, Zdravotnictví]
---
**Radní hl. města Prahy za Piráty na pondělním jednání nepodpořili výstavbu nové budovy pro klienty s Alzheimerovou chorobou a stařeckou demencí v areálu Domova Palata pro osoby se zrakovým postižením na Praze 5 (tzv. Palatu II). Hlavním důvodem je vysoká cena za lůžko, aktuálně vychází na 6 milionů korun.** 

>“Praha má deficit kapacit pro péči o seniory a dlouhodobě nemocné, jejich budování ve standardech pro 21. století je nezbytné. Tzv. Palata II však nabízí 73 lůžek při výdaji zhruba 426 milionů bez DPH. Za tuto cenu je ale možné vybudovat mnohem více kapacit v jiných lokalitách. Míst v domovech pro seniory potřebujeme 3x více, ne každé 3x dráž. Podobné projekty městských částí se umí dostat i pod 2 miliony na lůžko. Vysoká cena tohoto projektu je prý způsobena místem, kde projekt má být. Výstavba budovy ve svažitém terénu pražského Smíchova si žádá náročné terénní a další stavební úpravy a celkovou cenu projektu tak nesmyslně prodražuje,” vysvětluje zastupitelka a předsedkyně výboru pro bydlení a bytovou výstavbu Magdalena Valdmanová. 

Přes nesouhlas Pirátů rada hl. města projekt v pondělí odhlasovala. Financování veřejné zakázky je plánováno z rozpočtu hlavního města na roky 2024 až 2026.

>“V současné situaci, kdy skutečně chybí řádově stovky lůžek, bychom se měli začít zabývat i intenzivní podporou domácí péče o seniory. Mnoho z nich by rádo zůstalo doma, ale bohužel podpora pomocí docházejících sociálních a zdravotních pracovníků je téměř nedostupná,” dodává Valdmanová. 

