---
title: "Na Bulovce vznikne dvanáct městských bytů místo nepoužívané ubytovny nemocničních sester"
author: MHMP
image:  posts/zabransky-bulovka.jpg
tags:   [Bydlení, Praha 8]
---

**Nově zvolení radní na pondělním (13. března 2023) jednání podpořili výstavbu sociálních bytů. Praha nyní vypíše zakázku na rekonstrukci prostor nevyužívané bývalé ubytovny pro sestry v pražské Bulovce. Vznikne dvanáct nových bytů, které se stanou domovem pro široké spektrum budoucích nájemníků od jednotlivců po větší rodiny.**

Hlavní město dlouhodobě využívá celou paletu nástrojů pro podporu sociálního začleňování a boje proti chudobě. 

> „Jedním z klíčových témat Prahy je i zvyšování nabídky bytů pro osoby se zdravotním postižením nebo rodiny v nepříznivé sociální situaci či jinak sociálně znevýhodněné občany. Přeměna nevyužívané budovy je tak zcela v souladu se sociální politikou města a zvýší dostupnost konkrétního druhu bydlení v lokalitě,“ popisuje radní pro majetek Adam Zábranský.

Rekonstrukce bytů ve vyšších patrech budovy na adrese Bulovka 501/3 spočívá převážně ve vnitřních úpravách a vybavení bytů a zvýšení počtu bytů s menší podlahovou plochou. Nově také budou rozvedeny i kanalizační a vodovodní sítě. V spodních podlažích se do budoucna počítá s využitím pro sociální služby. 

> „Každá rekonstrukce nevyužitých bytů, které mohou v novém kabátě sloužit potřebným nebo rozšířit dostupné bydlení, je vítána a já jsem ráda, že od začátku plníme sliby, které jsme Pražanům dali,“ říká Alexandra Udženija, náměstkyně primátora pro oblast sociálních věcí, bydlení a zdravotnictví.

Předpokládané náklady na rekonstrukci bytů, jejichž celková výměra je od 21 do téměř 50 metrů čtverečních, byly vyčísleny na 22,6 milionu korun. Výstavba je z téměř 80 % financována prostřednictvím Operačního programu Praha – pól růstu ČR, zbytek nákladů uhradí hlavní město Praha.

> „Mám radost, že aktivity hlavního města stavět městské byty skrze Pražskou developerskou společnost doplňujeme také opravami nejrůznějších ubytovacích kapacit, které dříve sloužily pomáhajícím profesím, v tomto konkrétním případě sestřičkám z nemocnice na Bulovce. Praha v minulém volebním období podobné objekty také kupovala. V roce 2021 jsme koupili například pět objektů Dopravního podniku, kde po rekonstrukci také vzniknou byty,“ připomíná Adam Zábranský další zásadní akvizici z minulého volebního období.

Operační program Praha – pól růstu ČR (OP PPR) působí na území Prahy už od roku 2014 a pro programové období 2014-2020 získala Praha z Evropských strukturálních fondů (ESIF) více než 200 milionů EUR. Od spuštění programu bylo podpořeno více než 1 500 projektů, které Pražanům zlepšují životní prostor a kvalitu života, ale také například podporují vědu, podnikání či vzdělávání v Praze. Více na webu penizeproprahu.cz.


