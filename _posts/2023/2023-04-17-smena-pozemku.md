---
title: "Praha smění se státem majetek v areálu nemocnice Bulovka a naopak získá mimo jiné Karlínská kasárna"
author: MHMP
image:  posts/adamform.jpg
tags:   [Majetkové směny se státem, Praha 8]
---

Rada hl. m. Prahy na jednání v pondělí 17. 4. 2023 odsouhlasila návrh na směnu pozemků a staveb mezi hlavním městem a Českou republikou a v souvislosti s tím také samotnou směnnou smlouvu. V rámci dohody by měla Praha vydat státu nemovitosti v areálu Fakultní nemocnice Bulovka a naopak by měla získat Karlínská kasárna a další majetek na Malé Straně, v Hybernské ulici nebo například v areálu TJ Sokol Praha Královské Vinohrady. Směnu musí na svém příštím jednání ještě schválit Zastupitelstvo hl. m. Prahy.

Dohoda o směně nemovitého majetku vznikla na základě dlouhodobých jednání mezi hlavním městem a Českou republikou zastoupenou Úřadem pro zastupování státu ve věcech majetkových.

Podle smlouvy by hlavní město mělo převést na stát celkem 46 pozemků a 10 staveb, které se nachází v areálu Fakultní nemocnice Bulovka. Hodnota těchto nemovitostí byla odhadnuta na 1 718 000 000 Kč. Smyslem tohoto kroku je sjednocení vlastnictví nemovitostí potřebných pro činnost a rozvoj areálu nemocnice. Areál je v současné době pronajat nemocnici s ročním nájmem necelých 30 milionů Kč.

Praha by měla od státu naopak získat Karlínská kasárna zahrnující 4 pozemky a 3 stavby v hodnotě 1 113 000 000 Kč, budovu v Hybernské ulici v centru města pro potřeby vysokoškolského kampusu v hodnotě 265 000 000 Kč či dva pozemky v areálu TJ Sokol Praha Královské Vinohrady, které mají hodnotu 94 763 550 Kč. Pro dorovnání vzájemného protiplnění Praha získá i několik dalších pozemků a budov:

-          ideální polovinu 25 pozemků na Střížkově v hodnotě 105 007 000 Kč, čímž dojde ke sjednocení vlastnictví,
-          pozemky u ZŠ Palmovka v hodnotě 62 427 412 Kč, kde se nachází sportoviště
-          pozemek v Záběhlicích v hodnotě 29 690 000 Kč za účelem výstavby sociálního zařízení a mateřské školy,
-          pozemek na Proseku v ceně 14 817 070 Kč, který má sloužit pro potřeby MŠ Litvínovská,
-          pozemky u TJ ABC Braník, jejichž hodnota činí 14 421 940 Kč, a to za účelem rozšíření veřejné zeleně, revitalizace břehů Kunratického potoka a vzniku volnočasových aktivit,
-          pozemky v lokalitě Podvinný mlýn v Libni v ceně 13 076 260 Kč, kde se nachází sportoviště,
-          pozemek ve Vysočanech v lokalitě Balkán v ceně 11 388 300 Kč, kde je zahrádkářská kolonie,
-          a několik dalších menších pozemků.

Rozdíl v hodnotě směňovaných majetků byl vyčíslen na 10 641 587 Kč, který bude doplacen ze strany hlavního města Prahy.

> „Jsem rád, že se nám podařilo dotáhnout do konce několikaleté úsilí Prahy o získání Kasáren Karlín. Těším se, až začneme pracovat na rekonstrukci tohoto významného areálu a následně budeme moci vdechnout nový život i těm jeho částem, které jsou nevyužité. Jednání se státem tímto ale nekončí. Chceme do vlastnictví získat ještě Zámek Veleslavín a pozemky v rozvojové lokalitě Bohdalec,“ říká Adam Zábranský, pražský radní pro majetek, transparentnost a legislativu.

> „Je to oboustranně výhodné řešení. Město díky této směně získá pozemky, které lépe využije k potřebám obyvatel Prahy. Další podobné transakce se chystají, o výměnách vedeme jednání s ministrem financí Zbyňkem Stanjurou. Opět se potvrzuje, jak výhodné je, že na pražské radnici vznikla koalice na stejném půdorysu, jako je ta vládní,“ uvádí primátor hl. m. Prahy Bohuslav Svoboda.

> „Dnešním dnem se posouváme kupředu v zásadní záležitosti majetkových vztahů města se státem, a to obrovským krokem v hodnotě téměř dvou miliard korun. Nyní bude materiál postoupen k hlasování zastupitelům. Děje se tak po několikaletém úsilí bývalé rady města. V minulosti směny blokoval bývalý premiér Andrej Babiš, a to kvůli pozemkům v Letňanech, na kterých chtěl postavit úřednické ghetto. Ve svém úsilí ale nekončíme. I nadále budeme usilovat o získání klíčových pozemků pro výstavbu městských bytů, které město potřebuje,“ připojuje se I. náměstek primátora hl. m. Prahy pro oblast dopravy Zdeněk Hřib.

> „Jsem rád, že i s novým vedením města se nám daří realizovat jednu z historicky nejrozsáhlejších směn mezi státem a hlavním městem Prahou. Majetková směna pozemků a budov za více než 2 miliardy korun se tak blíží do finále. Osobně se nejvíce těším na areál karlínských kasáren, který chceme dlouhodobě využít pro bydlení a kulturní funkce, anebo jako centrum inovativních firem a startupů,“ dodává Petr Hlaváček, náměstek primátora hl. m. Prahy pro oblast územního rozvoje.

Pražští radní navíc schválili i záměr směny nemovitého majetku mezi hlavním městem Prahou a Českou republikou, který zaslal Úřad pro zastupování státu ve věcech majetkových 8. března 2023. Ve svém návrhu úřad žádá Faustův dům stojící na Karlově náměstí pro potřeby Všeobecné fakultní nemocnice a řadu pozemků a staveb na Chodově, v Radotíně v Břevnově a také v obci Hory Matky Boží v okrese Klatovy ve prospěch Hasičského záchranného sboru ČR.

Naopak Praha by měla v rámci této směny získat od státu Zámek Veleslavín pro využití v oblasti školství a kultury, oplocený pozemek v areálu v Kobylisích, pozemky na území Svémyslic ve Středočeském kraji kvůli sjednocení vlastnictví a ze stejného důvodu i pozemky v ulici Drahobejlova v Libni nebo lesopark ve Vysočanech.
