---
title:  "Pražští Piráti schválili vstup do koalice. V řízení města budou pokračovat na čtyřech klíčových pozicích"
authorId: pirati.praha
image:  posts/hrib-cb.jpg
tags:   [Volby 2022, Piráti]
---

**Po pětidenní diskuzi a dvoudenním hlasování schválili členové pražského krajského sdružení vstup Pirátů do koalice s pražskou koalicí SPOLU a hnutím STAN. Pro vstup do koalice bylo 86 % hlasujících. Souhlasem nadpoloviční většiny podpořili znění koaliční smlouvy, do které se podařilo promítnout většinu pirátských programových priorit. Referendum o vstupu do koalice je standardním nástrojem pirátské vnitrostranické demokracie. V příštím týdnu, ještě před konáním čtvrtého ustavujícího zastupitelstva, dojde k oficiálnímu podpisu koaliční smlouvy členy budoucí pražské rady za účasti lídrů a předsedů klubů.** 

> „Náš vnitrostranický svátek demokracie, tedy hlasování všech Pirátů a Pirátek v Praze, mě potěšil, výsledek se dal předvídat už z probíhající konstruktivní diskuze. Prosazení většiny našich programových priorit do znění koaliční smlouvy bylo pro řadu členů, stejně jako pro mě, argumentem pro vstup. V předešlých čtyřech letech se nám podařilo nastartovat řadu pozitivních změn a s jejich pokračováním koaliční smlouva počítá. I to je důkaz toho, že Piráti v radě odvádějí dobrou práci,” komentuje vůli svých spolustraníků předseda pražského krajského sdružení Ondřej Chrást.

Pražská členská základna měla k dispozici kompletní znění koaliční smlouvy včetně návrhu na personální obsazení budoucí rady. Pirátům připadají dvě místa náměstků, konkrétně prvního náměstka primátora pro dopravu, kterým se stane Zdeněk Hřib a místo náměstkyně pro životní prostředí a klimatický plán, které připadne Janě Komrskové, bývalé místostarostce Prahy 10. Dále Piráti vyjednali také dvě místa radních. Na místě radního pro majetek, transparentnost a legislativu usedne Adam Zábranský, bývalý radní pro oblast bydlení a transparentnosti a na místě radního pro vědu a výzkum tzv. smart city a inovace Daniel Mazur.

> „Jednání přinesla pro Piráty dobrý výsledek, který odpovídá tomu, jak dopadly volby. Fakticky celá jednání o koalici trvala pouze 17 dní a rozhodně ne čtyři měsíce. Teprve 16. ledna jsme totiž dostali první nabídku, o které mělo smysl jednat. Děkuji pražské členské základně za důvěru, kterou nám výsledkem hlasování prokazuje. Ze šesti základních kampaňových priorit máme v přímé gesci pět z nich a na jednu budeme mít nepřímý vliv,” říká Jana Komrsková, zastupitelka a členka vyjednávacího týmu Pirátů. 

> „Koaliční smlouva počítá prakticky se vším, co je za Piráty potřeba v Praze dotáhnout. Smlouva obsahuje také 17 zákonů pro Prahu, na jejichž potřebu změny jsme dlouhodobě upozorňovali. Klíčové je také uplatňování nové protikorupční strategie, ke které měly dosud ostatní strany rezervovaný přístup. ODS se vrací do vedení města po deseti letech a jsme připraveni jim pomoci, protože město i svět se mezitím výrazně změnil,” doplňuje dosavadní primátor a pražský pirátský lídr Zdeněk Hřib. 

Piráti v loňských komunálních volbách obhájili svůj silný mandát, podporu jim dalo 17,72 % voličů. 
