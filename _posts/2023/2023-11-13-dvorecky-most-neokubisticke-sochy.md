---
title: "Dvorecký most budou zdobit neokubistické sochy"
author: MHMP
image: posts/dvorecky.jpg
tags: [Doprava, Dvorecký most]
---

Podobu Dvoreckého mostu, který se aktuálně staví, doplní neokubistické sochy s vodními prvky a speciálním osvětlením. Jejich pořízení v pondělí schválili pražští radní. Dokončení spojení mezi Podolím a Zlíchovem pro MHD, cyklisty a chodce se očekává v listopadu 2025.

Pražští radní v pondělí schválili nákup sochařských objektů pro Dvorecký most za cenu 8 530 500 Kč. 
> „Jsem rád, že Praha opět investuje do kultury. Pod nově vznikajícím Dvoreckým mostem vyroste tzv. botanická zahrada světla. V Praze tak bude další atraktivní místo, které poslouží nejen našim spoluobčanům, ale zároveň i zahraničním turistům, jelikož vybraná díla pochází od umělců z celého světa. Botanická zahrada nabídne další propojení veřejného prostoru a kultury. Vnímám to jako skvělé využití volného prostranství k umělecké činnosti,“ říká Jiří Pospíšil, náměstek primátora pro oblast kultury a památkové péče.

Pořízeno bude celkem pět uměleckých děl, mezi ně patří například také neokubistická betonová skulptura nazvaná Heavy Head Boy s elektronicky řízeným vodním systémem. Podoba soch je součástí vítězného návrhu, který vzešel z dvoukolové architektonické soutěže. 

> „Chceme, aby sochy kromě dotvoření výzdoby mostu také doplnily nově vznikající veřejné prostranství o hodnotné umělecké prvky a funkční mobiliář. Na smíchovské straně mostu vznikne světelná zahrada Light Removes Darkness, kde místo stromů vyroste 120 různých lamp veřejného osvětlení z celého světa, například z indonéské Jakarty, Lucemburska nebo Ázerbájdžánu. Na podolské straně pak mimo jiné vznikne plovárna, prostor pro konání koncertů a divadelních představení, skatepark nebo lezecká stěna. Ani tady nebudou chybět umělecké prvky,“ doplňuje náměstek primátora pro územní rozvoj Petr Hlaváček.

> „Dvorecký most bude díky uměleckým prvkům od Krištofa Kintery splňovat nejen svou primární funkci dopravní stavby, ale jeho okolí bude také fungovat jako místo lákající k trávení volného času. Zároveň se stane cílem obdivovatelů současné architektury a umění. Takto bychom měli přemýšlet o všech investičních akcích hlavního města,“ říká I. náměstek primátora pro dopravu Zdeněk Hřib.

Stylotvorným východiskem pro celý most je kubistické tvarosloví, které cíleně odkazuje na unikátní příspěvek české kubistické architektury do historie architektury i umění. Soubor uměleckých děl tvoří celek jak s architekturou mostu, tak s novou podobou a funkcí jeho blízkého okolí.
