---
title: "Praha vypověděla smlouvu bývalému fondu na podporu čínské medicíny, i přes zvýhodněný nájem dluží městu téměř 1,4 milionu korun"
authorId: MHMP
image:  posts/adam-zabransky-7.jpg
tags:   [Nebytové prostory]
---

Rada hl. m. Prahy na pondělním jednání schválila výpověď z nájmu Nadačnímu fondu pro mezinárodní vzdělávání a integraci Integra z prostor v Opletalově ulici. Důvodem je dlouhodobé nehrazení nájemného, celkový dluh přesáhl 1 347 000 korun. Stalo se tak na návrh radního hl. m. Prahy pro majetek a transparentnost Adama Zábranského, který si v souladu s volebním programem stanovil narovnávání pro město nevýhodných nájemních smluv na nebytové prostory jako jednu ze svých priorit.

> „Nájemce na výzvu k uhrazení dlužné částky nereagoval, hlavní město tedy věc ani nemohlo řešit jinak. Nevidím však ani důvod pro to, aby lukrativní prostory za snížené nájemné využíval nadační fond, jenž dlouhodobě nevykazuje žádnou společensky prospěšnou činnost. Aktivity fondu celkově vyvolávají řadu otázek. Praxe, kdy se změní nájemce i předmět jeho působení, ale zvýhodněná nájemní smlouva zůstává, je z mého pohledu také problematická,“ vysvětluje radní hl. m. Prahy Adam Zábranský.

> „Prostory o výměře 430 metrů čtverečních v Daňkově paláci v Opletalově ulici 1441/19 byly ještě za primátorky Adriany Krnáčové v rámci sbližování se s Čínou pronajaty Nadačnímu fondu pro podporu Tradiční čínské medicíny a alternativ, a to za měsíční částku výrazně nižší, než je v daném místě a čase obvyklá,“ doplňuje radní Adam Zábranský.

V rámci trvání nájemní smlouvy, v prosinci 2021, se však změnil účel podnikání i samotný nájemce. Byť pod stejným IČO, už s jinými lidmi v čele, se z fondu podporujícího tradiční čínskou medicínu stal Nadační fond pro mezinárodní vzdělávání a integraci Integra zaměřující se na Ukrajinu.

Ten sice v prvních měsících po začátku ruské agrese pomáhal s výukou češtiny příchozím ukrajinským školákům, prospěšná činnost se však v pronajatých prostorách za poslední měsíce podle všeho nekoná. Zakladatel fondu, ukrajinský podnikatel Boris Deket, přitom čelí řadě exekucí. Budoucí využití nebytového prostoru bude projednáno v majetkové komisi.
