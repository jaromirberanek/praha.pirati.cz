---
title: "Pražští radní doporučili prodej nevyužívané nemovitosti v Lázních Toušeň. Do městské kasy přibude 32 milionů korun"
author: MHMP
image:  posts/zabransky-okno.jpg
tags:   [Majetek]
---

Rada hl. m. Prahy na pondělním zasedání doporučila prodej pozemku se zastavěnou plochou v katastru středočeského městyse Lázně Toušeň.  Praha pro nemovitost ve svém vlastnictví dlouhodobě neměla využití a její část pronajímala. Dnešní rozhodnutí musí na dubnovém zasedání ještě potvrdit Zastupitelstvo hl. m. Prahy.

> „Hlavní město má jako vlastník nemovitosti povinnost ji udržovat, zároveň ale pro ni dlouhodobě nemá využití, které by bylo ku prospěchu Prahy a jejích obyvatel. Výnos z pronájmu části areálu přispívá do městského rozpočtu částkou 200 tisíc korun ročně. Prodejem město postupuje s péčí řádného hospodáře, cena nemovitosti byla odhadnuta na zhruba 30 milionů, město tedy na této transakci vydělá téměř dva miliony korun,” říká pražský radní pro majetek, transparentnost a legislativu Adam Zábranský.

Záměr prodat pozemky v katastru Lázně Toušeň na parcele o výměře 10 833 m2 a 1 835 m2, kde se nachází stavba, zveřejnil pražský magistrát v červnu loňského roku. Minimální kupní cena odpovídala odhadu znaleckého posudku, který stanovil hodnotu nemovitosti na 30 280 000 korun. 

Do otevřeného výběrového řízení se se svou nabídkou přihlásily řádně a v termínu celkem tři subjekty. V srpnu 2022 byl odsouhlasen prodej nejvyšší nabídce, výherce však v lednu následujícího roku dopisem požádal o odstoupení z výběrového řízení. Mezitím zájemce, který skončil druhý, svou nabídku navýšil na konečných 32 milionů korun.  

Novým vlastníkem nemovitosti by se po odsouhlasení prodeje Zastupitelstvem hl. m. Prahy měla stát společnost České štěrkopísky spol. s r.o. Pozemky s budovou tvoří jeden funkční celek a dříve sloužily jako areál skladu civilní obrany. Pozemky se nachází při ulici U Cihelny v místě bývalé cihelny na jižním okraji intravilánu městyse Lázně Toušeň.
