---
title:  "Komrsková: Dokončujeme programové priority koalice, zítra by mělo být hotovo"
author: Jana Komrsková
image:  posts/komrskova-zhmp.jpg
tags:   [Volby 2022]
---

Ve společných jednáních o budoucím složení pražské koalice se i nadále posunujeme tím správným směrem. Oceňujeme, že koalice SPOLU si vyřešila svoje interní domácí úkoly, podle jejich volebního výsledku. Nestojíme na místě ale ani v otázkách programových priorit koalice, tento dokument v tuto chvíli dokončujeme. Během pátku bychom měli mít hotovo. Ostatně právě kvůli programu nám dali voliči svůj hlas a je pro nás klíčové maximum z našich priorit prosadit do koaličního prohlášení i s ohledem na vlajkové projekty, které jsme se zavázali v tomto volebním období odpracovat. Jde nám především o zahájení masivní výstavby městských nájemních bytů, vybudování tramvajového okruhu, ochlazení Prahy milionem stromů, výstavbu vědeckotechnického parku a vdechnutí nového života zanedbaným sídlištím, na které jsme v předchozím volebním období vyjednali peníze z EU.

V průběhu víkendu předložíme koaliční smlovu pražské členské základně Pirátů k diskuzi a k následnému schválení, tak jak bylo předem avizováno potenciálním koaličním partnerům, na půdorysu 4 místa v radě pro Piráty, 2 místa pro STAN a 5 míst pro koalici SPOLU. Potenciální koaliční partneři mají všichni odlišné mechanismy postupu schvalování koaliční smlouvy. STAN plánuje smlouvu diskutovat na krajském výboru až 14. února, projednávat smlouvu budou i všechny strany koalice SPOLU ve svých stranických orgánech. Podobně fórum hlasovalo i v otázce vstupu Pirátů do vlády. K oficiálnímu podpisu koaliční smlouvy by tak reálně mohlo dojít ještě před zasednáním únorového zastupitelstva hl. m. Prahy. Personální nominace za Piráty na členy rady a výborů nyní projedná náš zastupitelský klub. 


