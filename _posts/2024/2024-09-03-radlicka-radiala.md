---
title: "Praha pokračuje v přípravě Radlické radiály, vypíše výběrová řízení na pokračování průzkumu a monitoringu a údržbu průzkumné štoly"
author: MHMP
image: posts/hrib02.jpg
tags: [Doprava, Radlická radiála, Praha 5]
---

Praha je opět o krok blíže stavby Radlického radiály, která povede převážně v podzemí. Pražští radní v pondělí odhlasovali vypsání dvou výběrových řízení na pokračování podrobného inženýrsko-geologického průzkumu a hydrogeologického a geotechnického monitoringu a dále na údržbu průzkumné štoly od roku 2025 do roku 2030. Zásadní proměnu přípravy Radlické radiály, která svede dopravu z velké části pod zem a výrazně tak ulehčí obyvatelům žijícím v okolí, schválili radní letos v červnu.

> „Poté, co se nám po veřejné diskuzi podařilo dosáhnout úpravami staršího projektu moderního řešení, které odpovídá potřebám obyvatel města 21. století, jsme dnes schválili další z kroků, které jsou nutné pro realizaci stavby Radlické radiály. Průzkumná štola byla budována v letech 2014 až 2017 z důvodu průzkumu očekávaných nebezpečných krasových jevů pod povrchem přírodní památky Ctirad. Současná štola tak je a stále i bude cenným zdrojem informací pro návrh konstrukcí budoucího tunelu Radlice, který bude měřit téměř dva a půl kilometru,“ uvedl Zdeněk Hřib, 1. náměstek primátora hlavního města Prahy pro oblast dopravy, který dále zdůrazňuje: „Stejně jako v případě dokončení Městského okruhu je nezbytné, aby nám s Radlickou radiálou finančně pomohl stát. Jedná se jednoznačně o stavbu celostátního významu, jejíž celková cena 35 miliard korun převyšuje finanční možnosti hlavního města.“

Provádění hydrogeologického a geotechnického monitoringu, stejně jako údržba štoly, jsou aktuálně zasmluvněny do prosince 2024. Z tohoto důvodu tedy musí Praha uzavřít smlouvy nové.

U provádění hydrogeologického a geotechnického monitoringu štoly v termínu od ledna 2025 do prosince 2029 je předpokládaná hodnota zakázky 7 milionů korun bez DPH. U údržby štoly ve stejném termínu je hodnota zakázky 26,9 milionu korun bez DPH.

Radlická radiála je důležitou komunikací, která tvoří významnou část pražského radiálně okružního systému v jihozápadní části města. Propojuje Pražský okruh s Městským okruhem jako pokračování Rozvadovské spojky s vyústěním na Dobříšské ulici v oblasti Zlíchova. Její realizace je nezbytným předpokladem pro další rozvoj Jihozápadního města. Nejnáročnějším stavebním objektem bude ražený tunel Radlice o délce 2 300 metrů.
