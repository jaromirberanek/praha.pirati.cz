---
title: "Stanici metra Florenc ozdobí světelné dílo Synapse v rámci projektu Světlo pro metro"
author: MHMP
image: posts/8hrib.jpg
tags: [Doprava, Umění ve veřejném prostoru]
---
 
Radní hl. m. Prahy schválili realizaci světelného díla Synapse, jehož autorem je Jan Poš. Umístěno bude ve vestibulu stanice metra Florenc v pasáži propojující severní a jižní vestibul metra na lince C. Celkově by měly práce a dílo stát přibližně 18 milionů korun a lidé by jej na místě mohli vidět už v roce 2026. Radní zároveň schválili poskytnutí financí pro Galerii hl. m. Prahy na letošní rok k realizaci botanické zahrady světel veřejného osvětlení z celého světa u Dvoreckého mostu.

Hlavní město poskytne Galerii hl. m. Prahy finance na nákup a umístění světelného díla Synapse do vestibulu metra na Florenci, které vzešlo z mezinárodního soutěžního dialogu Světlo pro metro. Umístění nového uměleckého díla by se mělo uskutečnit v součinnosti s Galerií hl. m. Prahy, Dopravním podnikem hl. m. Prahy a zhotovitelem rekonstrukce stanice v roce 2026.

> „Doprava a umění mají v dnešní době velké a silné průsečíky a já mám moc velkou radost, že se nám daří toto propojení velmi dobře naplňovat. Kultivujeme tím totiž veřejný prostor, v němž se každý den pohybujeme a který má na nás obrovský vliv, což považuji za mimořádně přínosné,“ říká náměstek primátora hl. m. Prahy pro oblast kultury Jiří Pospíšil.

> „Stanici metra Florenc, která aktuálně prochází rozsáhlou modernizací, nejen opravíme, ale i rozsvítíme novým uměleckým dílem. Je důležité, aby byl vestibul metra nejen technicky funkční, ale i hezký na pohled. Navazujeme tím na ikonickou plastiku hodin před stanicí metra, kterou se nám podařilo obnovit v loňském roce. Dlouhodobě totiž usilujeme o návrat uměleckých děl do veřejného prostoru,“ dodává náměstek primátora hl. m. Prahy pro oblast dopravy Zdeněk Hřib.

O vítězi rozhodla pětičlenná odborná porota. Vítězné dílo bude na čelní stěně podchodu mimo jiné zaznamenávat okolní pohyb cestujících a reflektovat tak přítomnost okamžiku, čímž by se měl ve velké míře oživit tento veřejný prostor. Dokončení instalace světelného objektu je plánováno na rok 2026 a celkové náklady by měly být 18 077 700 korun. Bližší informace je možné nalézt na: [https://cceamoba.cz/souteze/svm](https://cceamoba.cz/souteze/svm).

Hlavní město dále pokračuje ve spolupráci s Galerií hl. m. Prahy při oživení dalších veřejných prostor v metropoli. Jedním z takových projektů je botanická zahrada světel veřejného osvětlení, která bude umístěna u Dvoreckého mostu. Kromě toho na mostě vznikne také neo-kubistická betonová skulptura s elektronicky řízeným vodním systémem, industriální zvětšenina lustru osazena svítidly z pouličního osvětlení, originální ozvučovací sloup se sochařsky pojatými reproduktory nebo lampa nainstalovaná nad vstupem do vody.
