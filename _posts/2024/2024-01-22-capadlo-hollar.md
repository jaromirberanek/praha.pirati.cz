---
title: "Praha vybrala ve výběrovém řízení nového provozovatele Čapadla Hollar, který prostor převezme od letošního března"
author: MHMP
image: posts/hollar.jpg
tags: [Čapadlo, Majetek]
---

Atraktivní prostor a oblíbená volnočasová lokalita na břehu Vltavy, která nabízí celou řadu kulturních i odpočinkových aktivit, bude od března 2024 provozována novým nájemcem. Městská společnost TRADE CENTRE PRAHA (TCP) spravující pražské náplavky úspěšně uzavřela výběrové řízení na nového provozovatele čapadla a náplavky Hollar. S vítězným účastníkem podepsala dvouletou nájemní smlouvu s možností opce na další tři roky.

> „Věřím, že dramaturgický záměr nového provozovatele zachová atmosféru čapadla a město získá nájem odpovídající tomuto atraktivnímu prostoru,“ říká radní pro majetek, transparentnost a legislativu Adam Zábranský.

V rámci výběrového řízení byl primárně hodnocen dramaturgický záměr, jakým chce nájemce prostory provozovat, dále hrála roli také nabídnutá cena za pronájem začínající na 30 tisících korun za měsíc a předchozí zkušenosti provozovatele s podobným typem podnikání. Hodnoceno bylo nakonec celkem šest uchazečů, kteří splnili požadované podmínky pro účast v řízení.

Nový provozovatel bude od března platit nájemné ve výši necelých 151 tisíc korun měsíčně a jeho součástí bude rovněž úklid pronajatých prostor, který byl dosud společně s provozem veřejných toalet zprostředkován správcem. Ten vyšel každý měsíc na přibližně 36 tisíc korun, přičemž měsíční částka za pronájem čapadla je v současné době jen o tři tisíce korun vyšší.

Součástí pronájmu je jak samotný tunel čapadla a okolní náplavka, tak nově také nezpevněná travnatá plocha v okolí. „Na základě výběrového řízení se zohlednily dosavadní zkušenosti s provozem a zasmluvnila se celá využívaná plocha prostoru na další období. Naším cílem je nadále zajistit zajímavý a atraktivní provoz na významném veřejném místě na břehu Vltavy a přispět tak k jeho dalšímu rozvoji,“ doplňuje tiskový mluvčí TCP Martin Boška.

Čapadlo se transformovalo z dlouho nevyužívané lokality v centru města na populární prostor pro volnočasové aktivity a odpočinek v polovině roku 2021. Na široké spektrum kulturních aktivit a rozvoj tohoto unikátního místa, který od té doby započal, nyní naváže nový nájemce.

 
