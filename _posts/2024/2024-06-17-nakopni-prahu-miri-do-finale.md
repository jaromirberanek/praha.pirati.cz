---
title: "Inovační maraton Nakopni Prahu 2024 míří do finále"
author: MHMP
image: posts/mazur9.jpg
tags: [Inovace]
---
 
Pátý ročník inovačního maratonu Nakopni Prahu se blíží do finále. Odborná porota ve středu 19. června 2024 vybere tři vítězné týmy z celkem desítky finalistů. Tři nejlepší projekty poté získají od české metropole finanční, a především projektovou podporu na rozjezd projektu, který pomocí inovací zlepší život v Praze. 

> „Mezi týmy mladých inovátorů letošního ročníku Nakopni Prahu, které postoupily do finále, budeme brzy znát vítěze. Těším se na prezentace všech finalistů a na to, až se dozvíme, jak se jim během čtyř měsíců podařilo jejich nápady posunout a přiblížit k možné realizaci v našem městě,” říká před finálovým večerem Daniel Mazur, pražský radní pro ICT, Smart City, vědu, výzkum a inovace.

Do již pátého ročníku se přihlásilo 132 inovativních kreativců, kteří přišli s projektovými nápady spadajícími do jedné z pěti definovaných výzev. Ty představují konkrétní oblasti na zlepšení života Pražanů. Jednalo se tak o nápady v oblasti životního prostředí a nakládání s energiemi; inovací v kultuře; dat, umělé inteligence a digitalizace; mobility budoucnosti a oblasti město pro lidi.

> „Chtěl bych poděkovat všem týmům, že se do Nakopni Prahu 2024 přihlásily a v uplynulých měsících intenzivně pracovaly na rozvoji projektových nápadů. Doufám, že odborná podpora a více než desítka workshopů, které jsme pro týmy v OICT uspořádali, jim pomohla projekt nakopnout,” uvádí Luboš Kratochvíl, generální ředitel pražské městské společnosti Operátor ICT (OICT), která společně s Magistrátem hl. m. Prahy Nakopni Prahu organizuje a kompletně zajišťuje.

Finálový večer se uskuteční ve středu 19. června 2024 v Radlické kulturní sportovně. Více informací o akci je k dispozici na webu nakopniprahu.cz či sociálních sítích Pražského inovačního maratonu. 

Trojice nejlepších týmů získá kromě finanční a projektové podpory také unikátní cenu inspirovanou mapou Prahy. Výroba cen byla zadána české prototypové dílně PrusaLab. Při tvorbě 3D modelu byla použita skutečná mapa s charakteristickým výřezem Vltavy uprostřed, který byl následně stylizován do abstraktnější podoby. Tento design představuje jedinečnost a originalitu, které jsou tak důležité pro vítěze inovačního maratonu. Ceny jsou vytvořeny kombinací 3D tisku a laserování do hliníku, čímž je dosažena preciznost a detailnost.

> „PrusaLab je prototypová dílna, kde mohou své projekty rozvíjet makeři, kutilové, studenti architektury, designu, podnikatelé, zkrátka všichni, kteří mají vizi a chuť tvořit. Naše znalosti a zkušenosti rádi sdílíme a snažíme se o kultivaci české maker scény. PrusaLab je středobodem naší vášně pro tvorbu a sdílení. Jsme hrdí na to, že můžeme přispět k rozvoji české maker scény a podporovat tvůrčí komunitu," dodává Josef Průša, zakladatel Prusa Research.
