---
title: "Piráti vyzývají hnutí STAN a jejich lídryni do eurovoleb Danuši Nerudovou k distancování se od projektu Nové Holešovice spojeného s kauzou Dozimetr a možnými úplatky"
author: Piráti
image: posts/nove-holesovice-pirati.png
tags: [Nové Holešovice, Piráti, STAN, Kauza Dozimetr]
---
 
**Piráti upozornili na riziko propojení korupční kauzy Dozimetr s tzv. společným podnikem Nové Holešovice. To ještě zesílilo poté, co STAN pro vystoupení z projektu, kde dle policejních výslechů hrály roli 50milionové úplatky, odmítl hlasovat. Piráti proto vyzývají lídryni hnutí STAN v evropských volbách Danuši Nerudovou k vysvětlení, proč se radní za STAN od problematického projektu odmítli odstřihnout.**

>“Máme odvahu vymést korupci z Evropy, tím se od mnohých stran lišíme. STAN i paní Nerudová v rozhovorech tvrdí, že hnutí svou korupční kauzu Dozimetr už vyřešilo. Když ale hnutí STAN mělo možnost se od této kauzy odstřihnout, jejich hlasování dopadlo jinak než jejich rétorika. Paní Nerudová by jako lídryně STANu v evropských volbách měla po STANu požadovat vysvětlení, proč jejich radní nehlasovali pro vystoupení z tzv. společného podniku Nové Holešovice, a tím nevyjádřili také vůli odstřihnout se od všech chapadel Dozimetru,” říká Marcel Kolaja, lídr Pirátů v evropských volbách. 

>“Pokud paní Nerudová opakuje tvrzení STAN, že Dozimetr vyřešili, působí to na mě tak, že jí neřekli úplně všechno. Existují důvodná podezření, že v projektu hrály roli dozimetrové úplatky ve výši až 50 milionů korun,” říká europoslanec Marcel Kolaja s tím, že Piráti kvůli závažnosti kauzy prostřednictvím předsedy Pirátů Ivana Bartoše kontaktovali také šéfa hnutí Víta Rakušana a předložili mu veškeré dostupné podklady včetně právního posudku a upozornil ho na možná rizika: 

>“Bohužel ani vedení STAN zjevně nemá zájem o očištění jejich hnutí od kauzy Dozimetr,” doplňuje Kolaja. 

Pražští radní o návrh exitu, který předložil Zdeněk Hřib, hlasovali v posledních dvou měsících hned dvakrát. Piráti v ukončení tohoto spekulativního podniku zůstali se svými čtyřmi hlasy opakovaně sami, pro vystoupení pak hlasoval už jen Jiří Pospíšil. Pražští radní za hnutí STAN hlasy pro vystoupení nepřidali.

Hnutí STAN již v minulosti muselo vracet nemalé finanční dary od kontroverzních firem. 

>“Paní Nerudová, jako letitá vedoucí Ústavu účetnictví a daní na univerzitě, by možná měla od kolegů ze STAN žádat o vysvětlení. Jejich nehlasování pro vystoupení z kontaminovaného projektu, kolem kterého obchází úplatky, akorát znovu otevírá dveře k přirozeně oprávněným otázkám ohledně financování jejich evropské kampaně. Hnutí STAN by mělo dodat vysvětlení, proč se nechce od kauzy Dozimetr odstřihnout,” dodává europoslanec Mikuláš Peksa.

Dosavadní argumenty o nehlasování pro exit, s kterými hnutí STAN přišlo, považují Piráti za nedostatečné. 

>“Podle právního posouzení elitních právníků, docentů Melzera a Havla, jsou argumenty o miliardových náhradách škody pro developery zcela liché. Navíc pro samotný projekt je nutné využít pozemky vícero vlastníků, a jak se nedávno ukázalo, nikdo z nich nijak nepřislíbil možnost jejich využití v projektu Nových Holešovic. Územní plán navíc v tuto chvíli neumožňuje realizaci projektu, takže celé to spíš působí jako spekulace na změnu územního plánu, na kterou však není ze zákona nárok,” říká 1. náměstek primátora pro dopravu Zdeněk Hřib.   

Piráti se jednoznačně shodují, že vestibul stanice metra Nádraží Holešovice, kde se tisková konference konala, potřebuje opravit do podoby pro 21. století. 

>“Projekt Nové Holešovice je ale potřeba začít znovu a lépe. Od samého počátku je společný podnikatelský svazek pro Prahu a její dopravní podnik nevýhodný. Jedná se o rozdělení majetkových podílů, které se navíc v průběhu nestandardně změnily na konečných, a ještě méně výhodných 25 % pro dopravní podnik, potažmo pro hlavní město a 75 % pro soukromé developery. Výběr investorů byl navíc netransparentní, zcela bez veřejné soutěže. To dokládá i audit, který je k dispozici,” uzavírá říká Jana Komrsková, náměstkyně pro životní prostředí a klimatický plán. 
