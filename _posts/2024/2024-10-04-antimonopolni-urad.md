---
title: "Piráti poukázali na nezákonné zadávání zakázek v Praze 10. Antimonopolní úřad potvrdil rekordní pokutu 750 000 korun"
author: MHMP
image: posts/praha10-vinice.jpg
tags: [Praha 10, Transparentnost, Piráti]
---

Praha, 4. 10. 2024 – Na podezření z obcházení zákona o zadávání veřejných zakázek upozornil opoziční zastupitel MČ Praha 10 Petr Beneš (Piráti) už před více než rokem. Nyní mu Úřad pro ochranu hospodářské soutěže (ÚOHS) dal za pravdu a definitivně potvrdil městské části velmi vysokou pokutu týkající se rekonstrukce budovy Vinice. Místostarostu Tomáše Peka (TOP 09), který má v gesci majetek i akciovou společnost, jenž se na zakázce podílela, nyní Piráti vyzývají k vyvození odpovědnosti a rezignaci.

> „Místostarosta Pek by měl okamžitě rezignovat. ÚOHS jednoznačně potvrdil nezákonnost, účelovost a městská část musí zaplatit rekordní pokutu. Na první pohled bylo jasné, že je to šmelina a obávám se, že stejný modus operandi použili i v další zakázce," říká Petr Beneš.

Už materiál, který zakázku rekonstrukce řešil, byl radě nestandardně předložen tajemnicí úřadu “na pokyn členů rady”, neboť Pek v době jeho projednávání čerpal dovolenou. Argumentoval časovou tísní a ohrožením harmonogramu stěhování radnice do rekonstruované budovy Vinice, jak vyplývá z důvodové zprávy (viz. příloha). Tajemnice se však z veškeré odpovědnosti předem vyloučila, naopak v důvodové zprávě odkazuje přímo na místostarostu Peka. “Zdá se, že to někdo chtěl hodit na tajemnici. Ta to na sobě ovšem nechtěla nechat, a tak “viníka” už dopředu chytře označila v předkládaném tisku,” dodává Petr Beneš 

ÚOHS ve čtvrtek 3. října podezření definitivně potvrdil, když konstatoval, že úřad MČ Praha 10 záměrně rozdělil desetimilionovou zakázku na stavební úpravy budovy Vinice na dvě části a ani v jedné z nich nepostupoval podle zákona. Účelové rozdělení mohlo mít vliv na netransparentní výběr dodavatele. Více zde. Pokuta 750 000 korun je pravomocná.

Jak Beneš ÚOHS loni v srpnu upozornil, městská část rozdělila zakázku na dvě menší, aby tak nemusela dodavatele veřejně soutěžit a zakázku mohla zadat tzv. z ruky. Její akciovka Praha 10 - Majetková pak svou část zakázky fakticky předala dál soukromé společnosti. Porušila tak zásady vertikální spolupráce. 

Místostarosta Pek má na desítce v gesci majetek včetně radnice, akciové společnosti a kulturní památky. Účelové rozdělení zakázky a z něj vyplývající pokuta jsou tak jeho politickou odpovědností, potažmo celé koalice ODS, TOP 09 + VLASTA a STAN s podp. KDU-ČSL. V případě, že Pek ze své funkce místostarosty nerezignuje, budou Piráti iniciovat svolání mimořádného zasedání zastupitelstva s návrhem Pekovo odvolání.

Piráti kontrolují každé usnesení rady městské části, jeho plnění a věcnou potřebnost. “Je to kontrolní role opozice. Doslova koukáme koalici pod ruce. Máme za to, že zmíněnou zakázku, porušení zákona a z něj vyplývající pokutu je třeba projednat na mimořádném zasedání zastupitelstva za přítomnosti veřejnosti,” uvádí Jana Komrsková, předsedkyně zastupitelské klubu Pirátů v Praze 10.
