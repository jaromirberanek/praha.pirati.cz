---
title: "Praha našla pachtýře pro svou zemědělskou půdu ve 12 pražských lokalitách. Uzavře s nimi smlouvu na pět let"
author: MHMP
image: posts/komrskova-zhmp.jpg
tags: [Životní prostředí]
---
 
Hlavní město uzavře pachtovní smlouvy na 12 svých zemědělských pozemků. Celkem se podařilo zajistit ekologicky šetrné hospodaření na 187 hektarech v lokalitách Běchovic, Dolních a Horních Počernic, Dubče, Kyjí, Vysočan, Třeboradic a Točné.  

> „Celé Česko se potýká s nestandardně vysokými teplotami a suchem. Jednou z možností, jak můžeme aspoň lokálně následky klimatické změny zmírňovat, je péče o krajinu –⁠⁠⁠⁠⁠ způsob orby, střídání plodin, tvorba mezí, polních cest a podobně. Přeji všem zemědělcům hodně úspěchů na našich zemědělských plochách,“ říká náměstkyně primátora pro životní prostředí a klimatický plán Jana Komrsková.  

> „Podmínky byly nastaveny tak, aby byl pacht pro hospodáře co nejvíce atraktivní. Praha spravuje zhruba 1 650 hektarů zemědělské půdy a naším cílem je nenechat ji ležet ladem, ale naopak ji zhodnocovat. Cestou je právě šetrné hospodaření,“ doplňuje pražský radní pro majetek, legislativu a transparentnost Adam Zábranský.

Podpora udržitelného ekologického zemědělství je jedním ze 69 opatření Klimatického plánu hlavního města. Praha už v roce 2019 vypověděla všechny tehdejší pachtovní smlouvy a o rok později schválila Zásady ekologického hospodaření na zemědělské půdě, kterou vlastní. 

Součástí zásad jsou i krajinářské úpravy. Jedná se zejména o rozčlenění zemědělských ploch na menší půdní bloky, vytváření mezí, remízků či o výsadbu stromořadí. Cílem je zlepšit funkci půdy a krajiny a podpořit druhovou pestrost živočichů a rostlin. 

Zásady také upravují osevní postupy a usilují o zvýšení pestrosti pěstovaných plodin a upřednostnění plodin, jejichž pěstování nezhoršuje půdní erozi. Zásadním přínosem je též výrazné omezení používání pesticidů, herbicidů, minerálních hnojiv a dalších chemických látek.
