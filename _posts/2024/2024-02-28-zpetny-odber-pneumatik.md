---
title: "Zavedení zpětného odběru pneumatik ve sběrných dvorech má úspěch"
author: MHMP
image: posts/jana-komrskova.jpg
tags: [Životní prostředí]
---
 
V uplynulém roce byl na všech sběrných dvorech hlavního města zaveden zpětný odběr pneumatik. Pro občany to v praxi znamená, že za jejich odložení již nemusí platit. Tato možnost se setkala s velkým úspěchem a zájmem Pražanů, množství odevzdaných pneumatik vzrostlo z 257 tun na 549 tun.

Počet odevzdaných pneumatik na sběrných dvorech se v loňském roce více jak zdvojnásobil. „Když jsme loni tuto novinku zaváděli, počítali jsme s velkým zájmem. Čísla však předčila naše očekávání. Dvakrát více pneumatik ve sběrných dvorech naznačuje, že na černých skládkách jich končí podstatně méně. Podobné služby občanům mají velký přesah pro životní prostředí a je vidět, že lidé si jejich využívání brzy osvojili. Před přezutím vozů na letní gumy ale neuškodí zpětný odběr pneumatik zdarma znovu zpropagovat. Loňská čísla jsou tou nejlepší reklamou,“ říká náměstkyně primátora hl. m. Prahy pro životního prostředí a klimatický plán Jana Komrsková.

Hlavní město Praha na zpětném odběru spolupracuje se společností GREEN Logistics CZ s.r.o. Tato společnost v souladu s pověřením uděleným od výrobců pneumatik provozuje v rámci sběrných dvorů na území metropole veřejná místa zpětného odběru odpadních pneumatik.

Možnost odevzdání odpadních pneumatik ke zpětnému odběru má však určitá zákonem daná omezení. Společnost GREEN Logistics CZ s.r.o. jako provozovatel může mimo jiné odmítnout převzetí odpadních pneumatik z důvodu kontaminace nebo možnosti závažného poškození či ohrožení zdraví osob, které zpětný odběr provádějí, nebo pokud obsahují přidaný odpad. Dále v případě, že vzhledem k množství a typu pneumatik či jiným okolnostem lze mít důvodné pochybnosti o tom, že jsou od konečného uživatele (např. pneuservis/autoservis), popřípadě v situaci, kdy množství přesahuje okamžitou kapacitu místa zpětného odběru.

Odpadní pneumatiky mohou občané i nadále odevzdávat ke zpětnému odběru i na jiných místech zpětného odběru zřízených společností GREEN Logistics CZ s.r.o. nebo provozovatelem kolektivního systému ELT Management Company Czech Republic s.r.o. (Eltma), zejména v pneuservisech a autoservisech na území hlavního města. Kompletní seznam míst zpětného odběru odpadních pneumatik je zveřejněn na internetových stránkách Ministerstva životního prostředí – viz [https://www.mzp.cz/cz/odber_pneu](https://www.mzp.cz/cz/odber_pneu).
