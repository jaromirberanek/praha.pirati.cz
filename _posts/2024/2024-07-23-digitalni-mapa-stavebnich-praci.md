---
title: "Bude digitální mapa stavebních prací. Pomůže koordinaci a minimalizuje dopady výluk na dopravu ve městě"
author: MHMP
image: posts/novaradnice3.jpg
tags: [Digitalizace, Doprava, IPR]
---
 
Pražští radní přípravou mapové aplikace pověřili Institut plánování a rozvoje (IPR). Ten by měl ve spolupráci s dalšími městskými institucemi zkompletovat dostupné informace o plánovaných opravách a výstavbě, které budou mít vliv na dopravní situaci ve městě. Cílem je vytvořit přehledný digitální nástroj, který v hlavním městě umožní efektivněji plánovat stavební práce a dopravní výluky a minimalizovat jejich dopad na kvalitu dopravy. 

Provoz v hlavním městě je výrazně ovlivněn stavebními aktivitami, ať už se jedná o novou výstavbu, modernizaci, či úpravy stávající dopravní a technické infrastruktury. Realizátory stavebních prací jsou přitom jak městské instituce, městské části, tak státní nebo privátní subjekty. 

> „V Praze se aktuálně hodně staví, což je jasný signál, že se město modernizuje a posouvá kupředu. Zatím ale bohužel nikdo nevymyslel, jak rozvíjet město bez uzavírek. Technická správa komunikací hlavního města Prahy sice své plánované uzavírky s městskými částmi pravidelně projednává, ale uzavírky potřebuje ke své práci celá řada dalších investorů, jako jsou třeba plynárny, vodárny nebo soukromí developeři. Pro usnadnění koordinace s městskými částmi a ostatními investory připravujeme digitální mapu stavebních prací. Díky ní budou všichni aktéři včas informováni, aby doprava v Praze fungovala co nejlépe,“ uvádí Zdeněk Hřib, náměstek primátora hl. m. Prahy pro oblast dopravy. 

V současné době existuje několik dílčích databází, které sledují chystané stavební záměry s vlivem na dopravu ve městě. V tuto chvíli ale chybí společný nástroj, který by sdružoval všechny informace na jednom místě. Nová mapová aplikace pomůže společné koordinaci všech subjektů zejména v delším časovém horizontu, kdy bude možné snáze zkoordinovat například opravu vodovodu s uložením optické sítě, kvůli které by se musel znovu rozkopat chodník po dvou letech. 

> „Dobrá zpráva je, že se v Praze se hodně staví a stavět bude. Připravujeme přehlednou mapovou aplikaci, kde se budou sbíhat informace mimo jiné od všech městských částí a jejich organizací týkající se stavebních uzavírek. Jde o efektivní práci s daty a způsob, jak lépe propojit městská data s cílem koordinovat uzavírkovou činnost a co nejméně zatěžovat provoz novými zásahy. Do budoucna tento systém umožní přidat i informace z databáze uzavírek Středočeského kraje,“ říká náměstek primátora hl. m. Prahy pro oblast územního a strategického rozvoje Petr Hlaváček.

> „Plánujeme využít sdílené informace ze zmíněných databází a propojit je na našem Geoportálu hlavního města Prahy,“ dodává ředitel IPR Ondřej Boháč. Podstatnou částí bude i vytvoření podmínek pro vkládání informací od městských částí, které provádějí stavební či údržbové práce na jimi spravovaných komunikacích, případně povolují zábory ve vlastní kompetenci. 

Základem systému sdílení bude vytvoření společného standardu dat o stavebních záměrech, investičních akcích a opravách ve veřejném prostoru i pro městské subjekty. Do budoucna je v plánu spojení s daty o stavebních pracích z geoportálu Středočeského kraje, a to zejména na rozhraní obou krajů, jež mají na dopravu v hlavním městě vliv. Prvními daty by měla být aplikace naplněna už v rámci srpna 2024.
