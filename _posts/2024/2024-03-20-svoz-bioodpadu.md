---
title: "Praha zahajuje sezónní svoz bioodpadu"
author: MHMP
image: posts/komrskova-zhmp.jpg
tags: [Životní prostředí]
---
 
Hlavní město Praha ve spolupráci se svozovou společností Pražské služby zveřejnilo na [svém webu harmonogramy svozu bioodpadu](https://www.psas.cz/upload/files/harmonogram-bio-sezona-2024-1x-tydne-xlsx.pdf) pro sezónu 2024 se zahrnutím celého území hl. m. Prahy.

První sezónní svoz pro některé lokality u četnosti jedenkrát za 14 dní se uskuteční již v posledním týdnu měsíce března, tzn. ve 13. kalendářním týdnu od 25. března 2024. V ostatních lokalitách bude zahájen svoz v prvním dubnovém týdnu, tzn. ve 14. kalendářním týdnu.

> „Doporučuji všem Pražanům, aby velkoobjemové nádoby na bioodpad využívali. Bylo by velkou škodou, kdyby bio materiál končil ve spalovně místo v naší kompostárně ve Slivenci. Je to hodnotný materiál, který může posloužit jako hnojivo, které mohou Pražané využít na svých záhonech a zahradách,“ říká Jana Komrsková, náměstkyně primátora pro oblast životního prostředí a klimatického plánu.

Ten, kdo chce svoz využít, by si měl zkontrolovat termín prvního svozového dne pro lokalitu, kde má nádobu na bioodpad uloženou. Sezónní harmonogram platí v době sezony i pro zákazníky s celoročním svozem.

Rozpis svozu bioodpadu s četností jedenkrát za 14 dní je k dispozici na webu Pražských služeb. Harmonogram svozu četnosti svozu jedenkrát týdně naleznete [zde](https://www.psas.cz/upload/files/harmonogram-bio-sezona-2024-1x-tydne-xlsx.pdf).

Hlavní město společně s Pražskými službami by rádo povzbudilo Pražany k třídění bioodpadu a jeho správnému nakládání. Díky tomu je možné přispět k ochraně životního prostředí a vytvářet udržitelnější budoucnost.
