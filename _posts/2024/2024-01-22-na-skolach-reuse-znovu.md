---
title: "Praha znovu podpořila projekt Reuse na školách. Pražané díky němu svůj nábytek nevyhazují, ale renovují"
author: MHMP
image: posts/komrskova-zhmp.jpg
tags: [Životní prostředí]
---

Rada hl. m. Prahy v pondělí schválila podporu financování oblíbených opravárenských dílen nábytku pro veřejnost pro rok 2024. Projekt Reuse na školách, který je součástí cirkulární ekonomiky a vychází z potřeby snížení objemu odpadu, letos znovu uspořádá desítku workshopů na SOŠ Jarov v Praze 9.

Hlavní město na pořádání workshopů přispěje částkou v celkové výši 216 590 Kč, ze které bude financováno pořízení materiálu nezbytného pro opravy a renovace nábytku, ochranné pomůcky, honorář odborných lektorů ze SOŠ Jarov i koordinátora projektu a pronájem dílny. Návštěvníci workshopů se stejně jako loni platbou vstupného budou na nákladech spolupodílet.

> „Projekt opravy vlastního drobného nábytku má dlouhodobě velkou přízeň veřejnosti a bývají často zaplněné. Jsou skvělou alternativou k tomu nábytek vyhodit a pořídit si nový, která mnohým lidem bez vlastní dílny či zručnosti chybí. Zde pod dohledem zkušeného lektora vlastníma rukama svůj nábytek opravují a renovují, něco se naučí, a kromě dobrého pocitu z práce a staronové židle si odnáší i nový zážitek,” říká náměstkyně pro životní prostředí a klimatický plán Jana Komrsková.

S výjimkou prázdnin se budou kurzy konat jednou za měsíc v zázemí plně vybavených dílen SOŠ Jarov, jež je příspěvkovou organizací hlavního města. 

> „Jsme moc rádi, že se naše Střední odborná škola Jarov zapojila do projektu Reuse. Máme velkou radost, že vracíme zpět do života věci, které mají pro naše účastníky význam v podobě vzpomínek na lidi, kteří danou věc dříve používali. Dále moc oceňujeme, že kurzy slouží pro odreagování a aktivní odpočinek. Je spousta lidí, kteří se k nám vracejí opakovaně. Odcházejí od nás vždy velice spokojeni a také se získanými vědomostmi,” doplňuje koordinátor Reuse dílen Radek Andrlík ze SOŠ Jarov.

Podpora projektu vyplývá mimo jiné z Klimatického plánu hl. m. Prahy, Strategie Cirkulární Praha 2030 nebo z Krajské koncepce environmentálního vzdělávání, výchovy a osvěty hl. m. Prahy na období 2016–2025.
