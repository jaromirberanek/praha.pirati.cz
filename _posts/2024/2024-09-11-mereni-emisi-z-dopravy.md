---
title: "Praha se zaměřuje na měření emisí z dopravy. Díky novým přístrojům by se ovzduší mohlo zlepšit"
author: MHMP
image: posts/7hrib.jpg
tags: [Doprava]
---

Praha se dlouhodobě potýká s problémem vysoké koncentrace škodlivých emisí v ovzduší. Ve spolupráci s Centrem služeb pro silniční dopravu (CSPSD) a Policií ČR podniká pravidelné kontroly, jejichž součástí je i měření emisí z dopravy. Problém se snaží řešit i pomocí inovativních technologií. Ve spolupráci s Českými Radiokomunikacemi (CRA) a jejich partnery, jako je například ČVUT, vzniklo komplexní řešení pro detekci vozidel s nadměrnými emisemi pevných částic.

Přibližně 70 % škodlivin v ovzduší v Praze pochází z nadměrného využívání individuální automobilové dopravy. Při silničních kontrolách, které se uskutečnily v září 2023 v Praze, nevyhovělo při zkouškách měření emisí z 68 kontrolovaných aut 43 vozidel. Speciální kontroly organizuje odbor dopravy Magistrátu hl. m. Prahy v součinnosti kontrolních pracovníků státního odborného dozoru v silniční dopravě, Policie ČR a mobilní expertní jednotky CSPSD.

Největšími znečišťovateli jsou automobily s nefunkčním nebo chybějícím filtrem pevných částic, které emitují jemné prachové částice do prostředí a negativně ovlivňují lidské zdraví. 

> „Praha se dlouhodobě potýká s problémem znečištěného ovzduší způsobeného zejména individuální automobilovou dopravou. Proto jsme se také rozhodli investovat do rozvoje moderních technologií, které nám umožní efektivněji odhalovat a řešit příčiny tohoto problému. Dnes prezentovaná zařízení na měření emisí pevných částic, která byla vyvinuta ve třech variantách – stacionární, přenosné a mobilní – nám s tím mohou velmi pomoci,“ konstatuje Zdeněk Hřib, I. náměstek primátora pro oblast dopravy a dodává: „Inovace jsou klíčem k udržitelné Praze. Proto podporujeme rozvoj technologií a aktivně pracujeme na snížení emisí.”

Magistrát hl. m. Prahy dále ve spolupráci s inovačním týmem Českých Radiokomunikací připravil projekt „Detekce vozidel s nadměrnými emisemi částic,“ který přináší stacionární, mobilní a přenosná zařízení pro detekci emisí pevných částic ve výfukových plynech motorových vozidel. To umožní odhalit majitele vozidel, která nemají funkční filtr pevných částic. Tato vozidla výrazně znečišťují životní prostředí a porušují platné předpisy. Testování těchto zařízení v reálných podmínkách silničního provozu potvrdilo jejich spolehlivost.

> „Péče o prostředí, ve kterém všichni žijeme, pro nás nejsou jen hezká slova. Dlouhodobě se o ni snažíme a nyní přicházíme i s praktickým projektem, který propojuje využití moderních technologií a inovací ke zlepšení ovzduší, což je problém, který trápí prakticky všechna větší města,“ říká generální ředitel CRA Miloš Mastník. „Podařilo se nám zapojit renomované partnery v čele s ČVUT a jeho Centrem výzkumu udržitelné mobility a vzniklo řešení, které je praktické a perspektivní a ve kterém jsme připraveni spolupracovat i s dalšími městy a institucemi,“ doplňuje obchodní ředitel CRA Petr Možiš.

Výsledky z pravidelného měření přístrojů na detekci pevných částic mohou podnítit diskusi o udržitelné dopravě a ochraně ovzduší a stimulovat další vývoj technologií pro monitorování stavu dopravních systémů ve vytížených oblastech měst. Poskytnou realističtější odhady o celkových emisích z aut jezdících po Praze a povedou ke konkrétním rozhodnutím v oblasti územního plánování, plánování dopravy, podpory alternativních paliv a omezení vjezdu definovaných kategorií vozidel do určitých oblastí (např. zón s nízkými emisemi).
