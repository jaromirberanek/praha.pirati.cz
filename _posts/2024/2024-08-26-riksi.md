---
title: "Rikši v památkové rezervaci jsou reklamou, Ministerstvo průmyslu a obchodu dalo Praze za pravdu"
author: MHMP
image: posts/zabransky-kreslo.jpg
tags: [Reklama]
---
 
Reklamní rikši parkující před provozovnami thajských masáží řešilo hlavní město dlouhodobě, jelikož se jednalo o nelegální reklamu v památkové rezervaci. Po kontrolách ze strany města a udělení pokuty nyní toto rozhodnutí potvrdilo i Ministerstvo průmyslu a obchodu. Nevzhledné červenozelené rikši s LED pásky by tak měly být po letech z ulic odstraněny. 

> „Reklamní rikši snad už brzo zmizí z veřejného prostoru. Máme v ruce pravomocné rozhodnutí, že rikši před provozovnami thajských masáží v historickém centru Prahy jsou nelegální reklamou. Mám z toho dvakrát tak velkou radost, protože před několika lety Ministerstvo průmyslu a obchodu v odvolacím řízení shodilo uloženou pokutu pražského živnostenského úřadu provozovateli thajských masáží za nelegální reklamní rikšu. Tehdy jsem si klepal nevěřícně na čelo. Praha údajně dostatečně neprokázala, že jde o reklamu,“ říká Adam Zábranský, radní hl. m. Prahy pro majetek, legislativu a transparentnost.

Samotné rikši stojí již několik let na více místech přímo v centru Prahy, přičemž se podle vedení města jednalo po celou dobu o nelegální reklamu, jež slouží k propagaci služeb poskytovaných v provozovnách thajských masáží. Rikši také dlouhodobě překáží pohybu chodců v místech, kde se pohybuje velké množství lidí.

> „Praha je jedno z nejkrásnějších měst na světě. Nezaslouží si, aby její ulice hyzdily kýče, které nebyly a nejsou ničím jiným než obyčejnou reklamou soukromých subjektů. Jsem rád, že se nám daří tyto nevkusnosti v metropoli regulovat,“ dodává primátor hl. m. Prahy Bohuslav Svoboda. 

Po dlouhé roky však provozovatel masáží tvrdil, že se o reklamu nejedná, ale naopak jsou rikši prý dopravní prostředky, které slouží pro zaměstnance. Pražský magistrát mimo jiné na základě podnětů veřejnosti situaci před provozovnami v centru několikrát prověřoval a dospěl k závěru, že se jedná o nelegální reklamu. Rozhodl se tak udělit provozovateli pokutu za šíření nelegální reklamy na veřejně přístupných místech, a to pomocí rikš a také plachty v Karlově ulici. Proti pokutě se však majitel odvolal a případem se zabývalo Ministerstvo průmyslu a obchodu.

To nyní rozhodlo, že město postupovalo zcela správně a opravdu jedná se o nelegální reklamu. Ministerstvo například potvrdilo, že barevná provedení v zelenočerveném provedení s LED páskami jsou identická s provozovnami, a to s cílem upoutat pozornost kolemjdoucích. Rikši navíc nejsou způsobilé k provozu na pozemních komunikacích, neboť jim schází povinné vybavení (například osvětlení nebo dokonce brzdy). Provozovatel thajských masáží tak nyní bude muset zaplatit pokutu a rikši i plachta by měly být z památkové rezervace odstraněny.

> „Město zkoušelo různé způsoby, jak se reklamních rikš, které znehodnocují významná veřejná prostranství v centru Prahy, zbavit, ale vždycky jsme narazili. Lháři od thajských masáží se totiž od počátku brání tím, že jejich rikša je prý dopravní prostředek. Dlouho jim to procházelo. Ač všichni víme, že ji každý den ráno jen vyndají před provozovnu a v noci ji zase zandají, aniž by s ní někdo někam jezdil. Když jsem loni nastoupil do funkce radního pro majetek, řekl jsem si, že je ještě brzy boj vzdávat. Požádal jsem proto živnostenský odbor, aby znovu posoudil danou problematiku. Myslím si, že když něco vypadá jako reklama a chová se to jako reklama, tak to přeci je reklama. Děkuji za výbornou práci živnostenskému odboru pražského magistrátu,“ uzavírá Adam Zábranský.

 
