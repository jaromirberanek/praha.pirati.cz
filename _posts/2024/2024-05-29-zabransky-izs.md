---
title: "Praha koupí pozemek pro moderní areál integrovaného záchranného systému"
author: MHMP
image: posts/zabransky-kreslo.jpg
tags: [Bezpečnost]
---
 
Pražští zastupitelé na svém jednání v minulém týdnu odsouhlasili koupi pozemku v Horních Měcholupech na území městské části Praha 15 za 16,2 milionu korun bez DPH. Na tomto místě by v budoucnu mělo vzniknout potřebné zázemí pro složky integrovaného záchranného systému. 

Za pozemek o výměře 771 metrů čtverečních mezi ulicemi Milánská a Holoubkovská v Praze 15, na němž v současnosti stojí dvoupatrová budova bývalé blokové kotelny, hlavní město zaplatí celkem 16,2 milionů korun bez DPH.

> „Budoucí centrum by mělo sloužit Městské policii Praha, Hasičskému záchrannému sboru hlavního města Prahy i Zdravotnické záchranné službě hlavního města. Prahy, a to včetně vodních záchranářů,“ říká radní pro majetek, transparentnost a legislativu Adam Zábranský.  

> „Složky integrovaného záchranného systému potřebují patřičné zázemí i v jednotlivých městských částech. Zde by bylo výhodou, že areál bude sloužit hned několika složkám najednou,“ doplňuje primátor hl. m. Prahy Bohuslav Svoboda, do jehož gesce patří i oblast bezpečnosti.
