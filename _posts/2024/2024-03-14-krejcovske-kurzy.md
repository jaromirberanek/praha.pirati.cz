---
title: "Praha v rámci podpory udržitelnosti a odpovědného přístupu připravila pro veřejnost krejčovské kurzy"
author: MHMP
image: posts/novaradnice6.jpg
tags: [Re-Use Centrum]
---
 
Hlavní město ve spolupráci s Vysokou školou uměleckoprůmyslovou (UMPRUM) v Praze přichystalo pro širokou veřejnost sérii krejčovských kurzů, na kterých se dvě dílenské mistrové podělí o tipy, jak vylepšit svůj šatník a naučit se nové techniky a postupy.

Krejčovské kurzy se budou konat v termínech 23. března, 13. dubna, 21. září, 19. října a 23. listopadu vždy od 10:00 do 15:00 hodin v hlavní budově UMPRUM, nám. Jana Palacha 80, Praha 1. Na kurz je potřeba si jen přinést 1 až 2 kusy vlastního textilu k úpravě. Veškerý další potřebný materiál bude v dílně k dispozici.

> „Oděvní průmysl patří k významným znečišťovatelům životního prostředí. Dovednosti jako zkrátit či zabrat oblíbené šaty nebo kalhoty, nebo je přetvořit v něco nového a unikátního pomohou nejen planetě, ale taky vaší peněžence,“ říká náměstkyně primátora pro životní prostředí a klimatický plán Jana Komrsková. 

> „Ambice předcházet vzniku odpadu a podporovat téma udržitelnosti a odpovědného přístupu jsou součástí strategie Cirkulární Praha 2030,“ doplňuje Jana Komrsková.

> „Jsme vždy rádi za každou příležitost, kdy můžeme v našich profesionálních dílnách přivítat zájemce o řemeslo z široké veřejnosti. Kurzem účastníky provedou naše dvě mistrové a k dispozici jim bude plně vybavený krejčovský ateliér s výhledem na Pražský hrad. Už se těšíme, jaké originální kousky vzniknou z původního textilu,“ dodává Halina Haškovcová, vedoucí dílen na UMPRUM.

Kurzy pod hlavičkou Re-use na školách navazují na kurzy renovace nábytku, které se těšily velikému zájmu. Registrace se přijímají na adrese: kurzy@umprum.cz, cena kurzu je 900 Kč. Více informací zde: [https://www.umprum.cz/cs/web/pro-verejnost/kurzy-pro-verejnost/kurz-celozivotniho-vzdelavani/kuze-a-textil/kurzy-uprav-a-upcyklingu-textilu](https://www.umprum.cz/cs/web/pro-verejnost/kurzy-pro-verejnost/kurz-celozivotniho-vzdelavani/kuze-a-textil/kurzy-uprav-a-upcyklingu-textilu)
