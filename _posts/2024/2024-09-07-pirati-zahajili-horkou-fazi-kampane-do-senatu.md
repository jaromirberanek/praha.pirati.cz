---
title: "Piráti zahájili horkou fázi kampaně do Senátu. Nebojte, stojíme za Vámi, oslovovali občany"
author: Piráti Praha
image: posts/sen2024.jpg
tags: [Praha 2, Praha 4, Praha 8, Praha 12, Senát]
---

Praha, 6. září 2024 – Pražští Piráti připomněli konání zářijových voleb poněkud netradičně u vstupu do Žižkovského tunelu pod nápisem “Neboj”, a to za účasti předsedy krajského sdružení Ondřeje Chrásta, předsedy poslaneckého klubu Jakuba Michálka a kandidátů a kandidátky do Senátu: Lukáše Wagenknechta, Marka Hilšera a Evy Tylové. Jako hostka vystoupila na tiskové konferenci také advokátka a senátorka Hana Kordová Marvanová, která připomněla význam liberální části zastoupení Senátu a vyjádřila podporu kandidátům, které Piráti v Praze do Senátu nominují, nebo je podporují. Po skončení tiskové konference navázala kontaktní kampaň s občany na hranici sousedských volebních obvodů Praha 8 a Praha 3. 

> „Všichni naši kandidáti do Senátu jsou ve volebních obvodech, které reprezentují, jasní favorité, to ostatně potvrdil i výzkum agentury STEM/MARK publikovaný minulý týden. Evu Tylovou navíc občané v Praze 12 znají a těší se u nich mimořádné oblibě z důvodu komunálních kauz, ve kterých stojí vždy na jejich straně,” říká předseda krajského sdružení Ondřej Chrást. “Do Senátu vysíláme opravdu zkušenou liberální kandidátku, senátory, kteří mají zkušenosti s politickou prací a také mají odvahu čelit konzervativní části Senátu. Stojí za každou cenu na straně občanů, voliči nemusí mít žádné obavy, že by zavírali oči před celostátními ani komunálními problémy. Jejich hlasy si nekoupí žádné zájmové skupiny ani oligarchové, protože jsou to velcí bojovníci proti korupci,” dodává Chrást. 

V letošních volbách v Praze 8 obhajuje stávající mandát senátor Lukáš Wagenknecht ve volebním obvodu č. 23. Má za sebou celou řadu úspěchů v oblasti revize stávající legislativy, nebo v řešení komunálních záležitostí s občany. Od ochrany zeleně, jednání s úřady, dopravy až po developerské projekty. “Praha 8 je rozmanitá městská část, na které žijí lidé, kteří nejsou lhostejní k tomu, co se kolem nich děje, mají zájem o veřejné dění a aktivně se do něj zapojují. Mým cílem je vždy prosazovat zájmy občanů, které zastupuji. Jsem zde, abych reprezentoval hlasy občanů a hájil je nejen v Senátu. V Senátu vždy hlasuji přesně podle toho, co jsem slíbil před volbami. Každý si to může ověřit a dohledat. Nikdo mi nediktuje, jak mám hlasovat a co mám říkat. Mám jasné hodnoty a postoje, ze kterých neuhýbám a senátorskému mandátu se věnuji na plný úvazek,” říká obhajující senátor Lukáš Wagenknecht. Do Senátu má nejen podporu Pirátů, ale také SEN 21, STAN, Osmičky žije, Zdravých Letňan, Zelených. Informace o kampani Lukáše Wagenknechta najdete na [webových stránkách](https://lukaswagenknecht.cz/).

> „Naši kandidáti nejsou napojeni na oligarchy ani lidi zapletené do korupčních kauz, jako je třeba Dozimetr. Nemusíte se bát, že si jejich hlasy koupí kmotři, kteří tahají skrytě na pozadí za nitky. V Senátu nepotřebujeme další vykopávky, ale energické a poctivé politiky, kteří už se v politice osvědčili. Jsou to silní liberální kandidáti, kteří prokázali odvahu postavit se proti korupci a mocným. Dnešní Senát má politické názory pomalu jako ve středověku, viz například násilí na ženách, komise, která bude udělovat cenu za věrnost nebo to, že hospodaření obcí a krajů nepodléhá kontrole NKÚ. Pirátští kandidáti do Senátu přinesou svěží vítr a budou skutečně reprezentovat názor většiny Pražanů,” dodává Jakub Michálek, předseda poslaneckého klubu Pirátů PSP ČR. 

Na Praze 2 a na Praze 3 letos obhajuje senátorský mandát také Marek Hilšer ve volebním obvodu č. 26. “Stavím se proti oligarchům a otevřeně mluvím o tom, jak se v zákulisí snaží tahat za nitky. Někdo to říkat musí. Prosazuji funkční protikorupční zákony, upozorňuji na to, že potřebujeme reformu financování politiky a solidární systém sociální péče, vystupuji proti exekuční mafii a stavím se za nezávislá veřejnoprávní média. Ještě před tím, než jsem vůbec vstoupil do aktivní politiky, jsem varoval před ruským vlivem v Česku a zasazoval se o podporu Ukrajiny. Už od roku 2014 říkám, že Rusko je hlavní hrozba evropské bezpečnosti. A teď se to děje, nezvaný diktátor Putin už druhým rokem dusí občany Ukrajiny. Neřeším ale jen celostátní záležitosti, důsledně se věnuji také problémům v mém senátním obvodu. Ať šlo o Nákladové nádraží Žižkov, rušení nočního klidu, zastavení černé stavby na Praze 2, ze řetězu utržené Airbnb nebo záchranu železničního mostu pod Vyšehradem,” uvádí senátor Marek Hilšer. Program i další informace o Marku Hilšerovi, je možné shlédnout na [webových stránkách](https://www.marekhilser.cz/).

Ve volebním obvodu č. 17 je největší vyzyvatelkou stávajícího senátora Pavla Fischera zastupitelka Eva Tylová . “Kam nás dovedla příliš konzervativní politika vidíme na příkladu trestů za znásilnění. Snížení dolní trestní sazby navrhl v roce 1991 konzervativní poslanec a otevřel tak cestu udělování podmínek, a to i v nesporných případech. Téměř 50 % znásilnění dnes končí u soudu podmínkou nebo na spodní hranici trestní sazby. Za 30 let jsme se příliš neposunuli, přijetí úmluvy, která zlepšuje postavení obětí sexuálního násilí, odmítl letos Pavel Fischer ratifikovat. Během kontaktní kampaně o tom hovořím s lidmi, jsou zděšeni, jak nedostatečně legislativa oběti sexuálního násilí chrání. To bych chtěla spolu s kolegy  v Senátu napravit. Nyní jsem také založila petici [Už ani jedno](https://www.uzanijedno.cz/) požadující silnější legislativní ochranu dětí před pohlavním zneužitím,” říká Eva Tylová, kterou kromě Pirátů podpořila také LES. Více informací o programu Evy Tylové naleznete na jejich [webových stránkách](https://www.evatylova.cz/).

Liberální kandidáty Pirátů na tiskové konferenci podpořila také senátorka Hana Kordová Marvanová: 

>„V Senátu potřebujeme silné kolegy a kolegyně, kteří budou v případě klíčových hlasování hlasovat PRO zavedení zásadních legislativních změn. Proto podporuji tyto liberální kandidáty. V Senátu v současné době výrazně převažuje konzervativní politika a dokonce to vede k odmítání návrhů, které jsou důležité pro právní stát a budoucnost České republiky. Například v otázce trestněprávní odpovědnosti za zneužívání dětí, ochraně obětí trestné činnosti a potírání domácího násilí nebo protikorupčních zákonech jsme roky pozadu. Už teď spolupracuji s kolegy Lukášem Wagenknechtem a Markem Hilšerem na celé řadě záležitostí legislativních změn, které jsou občany důležité. S Evou Tylovou jsme založily iniciativu “Pražský ombudsman”, iniciovaly jsme také petici proti sexuálnímu zneužívání dětí “Už ani jedno” a pracujeme ve volebních obvodech hlavně proti nepřiměřeným developerským projektům, které neberou ohled na kvalitu života místních obyvatel. Jsme pro novou výstavbu, ale stejně důležité je příznivé životní prostředí pro občany Prahy. Jsem přesvědčená o tom, že Eva Tylová bude pracovitá senátorka, se kterou budu úzce spolupracovat tak, jak spolupracujeme v pražském zastupitelstvu.”

Piráti v Praze podporují také stávajícího senátora Jiřího Drahoše ve volebním obvodu č. 20, který zahájil kampaň už minulý týden v parku Na Jezerce. "Senát hraje klíčovou roli jako hráz proti pokusům o demontáž liberálně demokratického zřízení. Proto v něm mají mít místo lidé, kteří hájí hodnoty svobody a demokracie, stejně jako rovná práva pro všechny. Jako senátor vám mohu slíbit, že budu tyto hodnoty bránit všemi dostupnými prostředky,” dodává obhajující senátor Jiří Drahoš. Informace o jeho kampani je též možné dohledat na [webových stránkách](https://jiridrahos.cz/).

Letošní volby do Senátu PČR se odehrají už za dva týdny. První kolo proběhne v pátek a v sobotu 20.-21. září. Případné druhé kolo o týden později. Kandidáti s podporou České pirátské strany se ucházejí o hlasy voličů v obvodu č. 23 (Praha 8, Praha 18-Letňany, Březiněves, Čakovice, Dolní Chabry, Ďáblice); obvodu č. 26 (Praha 2 (s výjimkou k. ú. Nové Město a Vyšehrad), Praha 3, a části Prahy 9 a Prahy 10); obvodu č. 20 (Praha 4 s výjimkou k. ú. Hodkovičky a Lhotka) a obvodu č. 17 (Praha 12, Praha 16, Praha-Lipence, Praha-Lochkov, Praha-Slivenec, Praha-Velká Chuchle, Praha-Zbraslav, Praha-Kunratice, Praha-Šeberov, Praha-Újezd, Praha-Libuš a Praha-Petrovice a část území městské části Praha 4, tvořenou katastrálními územími Hodkovičky a Lhotka).  
