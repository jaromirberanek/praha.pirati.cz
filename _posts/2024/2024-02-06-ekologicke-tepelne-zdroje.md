---
title: "Nízkopříjmové domácnosti díky dotacím vymění staré kotle za ekologičtější tepelné zdroje"
author: MHMP
image: posts/komrskova-zhmp2.jpg
tags: [Životní prostředí]
---
 
Rada hl. m. Prahy schválila dotace pro nízkopříjmové domácnosti na výměnu neekologických kotlů na pevná paliva za moderní nízkoemisní tepelný zdroj. V již pátém kole tzv. kotlíkových dotací bude rozděleno celkově více než 1,5 milionu korun.

Podmínky výzvy splnilo devět domácností, z nichž dvě budou čerpat dotaci na kotel na biomasu s automatickou dodávkou paliva ve výši 130 tisíc korun a sedm získá 180 tisíc korun na instalaci tepelného čerpadla.

Výměna se týká starých kotlů na pevná paliva, jako je dřevo, uhlí nebo koks, s ručním přikládáním 1. a 2. emisní třídy nebo i těch, které byly vyrobeny před 1. březnem 2000 a nacházejí se v rodinných domech, bytech nebo trvale obývaných stavbách pro rodinnou rekreaci. Žadatelé mají možnost volby způsobu financování a podat žádost o poskytnutí zálohy ve výši 60 % z maximální výše dotace podle typu instalovaného zdroje. Na vlastní realizaci mají 2 roky od podpisu smlouvy.

> „Praha proti smogu a znečištění ovzduší aktivně bojuje, například i nahrazováním výroby tepla ze spalování uhlí za energii z obnovitelných a druhotných zdrojů. Projekt Ministerstva životního prostředí ČR díky prostředkům z Evropské unie umožní výměnu kotle domácnostem, pro něž by jinak byla nedosažitelná,“ říká náměstkyně primátora pro životní prostředí a klimatický plán Jana Komrsková.

Na realizaci tohoto programu byly Ministerstvem životního prostředí ČR přiděleny hl. m. Praze finanční prostředky z Fondu soudržnosti Evropské unie v celkové výši více než 11 milionů korun. Tyto finanční prostředky budou čerpány průběžně v letech 2023 až 2026.
