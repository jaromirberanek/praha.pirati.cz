---
title: "Zdeněk Hřib: Požadavek SPOLU a STAN na super-posudek je obstrukce, která může poškodit město. Právní posouzení k vystoupení z projektu Nové Holešovice bylo na žádost SPOLU předloženo už v dubnu"
author: Piráti Praha
image: posts/7hrib.jpg
tags: [Doprava]
---
 
Vyjádření náměstka pro dopravu Zdeňka Hřiba na tiskovou zprávu SPOLU a STAN ohledně tzv. "superposudku "na Nové Holešovice.
 
1. V pondělí 20.5. je poslední květnové jednání rady a zároveň to je poslední příležitost, kdy je možné o exitu ze společného podniku rozhodnout bez následků.

2. SPOLU už právní posouzení od magistrátu dávno má. Bylo rozesláno radním 23.4 a velmi důkladně projednáno na zasedání rady 29. 4. 2024. Jeho autorem je doc. Melzer, který je jednoznačným odborníkem na právní otázky náhrady škody v ČR. Doporučení na volbu doc. Melzera jako zpracovatele expertního stanoviska navíc přišlo ze strany SPOLU, takže jedno právní posouzení na jejich žádost již zpracováno bylo.

3. Z tohoto expertního stanoviska jasně vyplývá, že nehrozí žádné náhrady škody při Exitu (vystoupení) ze Společného podniku. Naopak hrozí vznik škody, pokud nebude dokončen Exit poté, co 29.4 nebylo odsouhlaseno pokračování projektu Nové Holešovice.

4. Já osobně jako jeden z jedenácti členů rady nemám dle zákona žádnou pravomoc jakýkoliv posudek zadat. Ten by musel objednat magistrát a tomu to může nařídit jedině primátor. Já přece magistrát neřídím.

5. Koaliční partneři byli pracovníky magistrátu jasně a opakovaně upozorněni, že magistrát dle stávajících pravidel pro zakázky nemůže takto rychle požadovaný posudek ani objednat, natož aby došlo k jeho vypracování. Dále je nutné započítat dobu, kdy se budou koaliční partneři s posudkem seznamovat. Nyní mne ve čtvrtek vyzývá SPOLU a STAN k zajištění posudku k rozhodování rady v pondělí (3 pracovní dny), když jen na seznámení s minulým posouzením doc. Melzera jim nestačilo, když to bylo hotové rozesláno už v úterý (5 pracovních dnů).

6. Kromě expertního stanoviska jsem SPOLU předal už dříve i další důkazy o tom, že úvahy o náhradách škody v projektu Nové Holešovice jsou zcela absurdní konstrukcí. Jedná se zejména o územně plánovací informace (UPI), která jasně říká, že je tento projekt dle stávajícího územního plánu nerealizovatelný. Na změnu územního plánu přitom neexistuje právní nárok. Dále je k dispozici informace ze Správy železnic a Českých drah, že ke svým pozemkům, na kterých měj být projekt Nové Holešovice umístěn, nedali nikomu žádný příslib k možnosti jejich využití. Stejně tak nebylo nikomu přislíbeno využití nezbytných pozemků města v této lokalitě. Celý projekt tak působí především jako pozemková spekulace na změnu územního plánu.

7. Není akceptovatelné, aby DPP setrvával v projektu, ve kterém dle spolupracujícího obviněného z kauzy Dozimetr měly hrát roli úplatky až 50 milionů korun. V pondělí tedy budu navrhovat opakování hlasování o Exitu, tedy vystoupení DPP ze Společného podniku.

8. Souhlas se založením společného podniku dala už rada za vlády ANO v srpnu 2018. Dveře této kauze pak pod nátlakem Petra Hlubučka (STAN) otevřel předchozí náměstek Adam Scheinherr (Praha Sobě), když přidal svůj rozhodující hlas na dozorčí radě DPP k volbě Matěje Augustína (nyní stíhaného v korupční kauze hnutí STAN Dozimetr) do představenstva DPP. Ten pak měl s ředitelem DPP Petrem Witowským celý projekt na starosti. Piráti v dozorčí radě DPP pro volbu Augustína ani Witowského do představenstva DPP ruku nezvedli. Rada města pod vedením Zdeňka Hřiba v minulém volebním období o této záležitosti nikdy nehlasovala.
