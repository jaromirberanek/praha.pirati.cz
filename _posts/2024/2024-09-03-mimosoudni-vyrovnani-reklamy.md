---
title: "Praha se dohodla na mimosoudním urovnání sporu s reklamními společnostmi, které provozovaly nelegální reklamu na městských pozemcích"
author: MHMP
image: posts/adam-zabransky-sal.jpg
tags: [Majetek]
---

Pražští radní v pondělí schválili mimosoudní urovnání sporu se dvěma reklamními společnostmi, které nelegálně provozovaly reklamu na městských pozemcích.

> „Dohoda představuje nejrychlejší a nejekonomičtější řešení situace. Soudní řízení by v případě využití veškerých řádných i mimořádných opravných prostředků protistranou takřka jistě nevedlo k dřívějšímu vyklizení pozemků. Navíc, nesplní-li reklamní společnosti některou z povinností, k níž se zavážou v dohodě o narovnání, resp. ve soudním smíru, lze se jejího splnění domáhat v exekuci nebo v rámci výkonu rozhodnutí,“ říká radní pro majetek, transparentnost a legislativu Adam Zábranský. 

V rámci dohody uhradí společnost euroAWK městu dlužnou sumu ve výši téměř 2,5 milionu korun za užívání pozemků hl. m. Prahy k umisťování reklamních zařízení typu billboard na základě nájemních smluv z roku 2000, které byly soudy pravomocně shledány jako neplatné. Většina reklamních zařízení (cca 600 kusů) byla odstraněna v letech 2018-2020. V dalších letech bylo kontrolami odhaleno dalších 80 kusů umístěných reklamních zařízení na městských pozemcích, což Praha považuje za bezdůvodné obohacení. Dohodnutá částka odpovídá znalecky stanovenému obvyklému nájemnému za užívání pozemků hl. m. Prahy v daném období.

Dohoda se společností BULLDOG REKLAMA se týká čtyř kusů reklamních navigačních tabulí na pozemcích v Hostivaři a Šterboholech, na jejichž nájem uplynula výpovědní doba 31. 12. 2020. Společnost platnost výpovědi sporovala a odmítala reklamní zařízení odstranit. Po roce soudního sporu se podařilo dospět k dohodě, že společnost BULLDOG vyklidí pozemky k 31. 12. 2024. Praha vyčíslila bezdůvodné obohacení za rok 2024 na částku ve výši více než 65 000 korun, která byla společností jako nájemné již uhrazena.
