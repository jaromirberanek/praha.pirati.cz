---
title: "Piráti navrhují pro rozšíření středoškolských kapacit využít opuštěnou bývalou budovu radnice na Praze 10, na místo nákupu předražené budovy zatížené věcným břemenem"
author: Piráti Praha
image: posts/novaradnice5.jpg
tags: [Majetek]
---
 
Praha, 13. června, 2024 – Zastupitelský klub Pirátů na pražském magistrátu schválil usnesení, ve kterém  na základě nyní předložených informací zásadně nesouhlasí s návrhem na úplatné nabytí nemovitosti na adrese Kodaňská 1392/97. Samotný objekt je zatížen věcným břemeny, nájemními smlouvami a dalšími komplikacemi znemožňující efektivní a rychlé využití budovy pro školní účely. Požadovaná výkupní cena je výrazně vyšší, než je cena v místě a čase obvyklá, což je ve spojení s politickým a sponzorským napojením prodávajícího nepřijatelné. Pro účely rychlého rozšíření potřebných středoškolských kapacit je možné poměrně rychle využít objekt bývalé radnice na Praze 10, která již má stavební povolení. Pro budovu bývalé radnice se v tuto chvíli zatím nerýsuje žádné jiné možné využití a nemovitost dále chátrá.

> „Budova, která je nyní doporučována městu k odkoupení, je v územním plánu v ploše technické infrastruktury. To klade velké překážky v možném průběhu rekonstrukce, získání stavebního povolení a v možnosti rychlého předělání budovy na vyhovující školské prostory. Navrhujeme proto využít jiný komplex budov v těsné blízkosti, které žádná věcná břemena nemají, jsou efektivnější a rozumnější variantou, která není zatížená žádným korupčním potenciálem,” říká Adam Zábranský. 

> „Rozšíření středoškolských kapacit v Praze je potřeba řešit efektivně a rychle. S ohledem na vytipovanou lokalitu se přímo nabízí využít komplex budov bývalé radnice na Praze 10, pro účely vybudování nového středoškolského kampusu. Vešla by se tam plánovaná zdravotní škola, lyceum, ale i speciální základní škola. Navíc budova v majetku hlavního města svěřená městské části Praha 10, už má stavební povolení, které je možné v řádu měsíců přepracovat na nový projekt. Budovy už by nemusely dál bezúčelně chátrat a našly by nové využití,” říká Jana Komrsková, náměstkyně pro oblast životního prostředí a klimatického plánu. 

Podle posledního z několika realizovaných posudků pro nákup budovy od dlouholetého sponzora hnutí STAN Zdeňka Hořánka z letošního roku znalcem Martinem Cupalem byla odhadnuta cena kolem 394 milionů Kč. Ovšem vlastník budovy požaduje 430 milionů korun. Nejedná se ale o posudek od znaleckého ústavu u vysoké školy v Brně, jak bylo původně domluveno, ale pouze o posudek soukromého znalce Cupala. 

> „V posudku navíc ani není uvedeno nebo nijak zohledněno, že hlavní nájemce budovy firma CETIN, a.s. má prostory v pronájmu do roku 2037 a je třeba počítat s věcným břemenem na 41 místností. Znalecký posudek navíc vůbec nepočítá s odkupem sousedních pozemků v těsné blízkosti nemovitosti. K budově by tak Praha nevlastnila ani přístupové pozemky,” říká Adam Zábranský, radní pro oblast majetku, legislativy a transparentnosti. Konkrétně se jedná o související pozemky 828/19, k.ú. Vršovice, které vlastní Kodaňská Real s.r.o., 86 m2 a pozemek 828/4, k.ú. Vršovice, které vlastní Zdeněk Hořánek,  870 m2. Budova je složená ze tří bloků, která jsou na sebe následně navázané. Budova, kterou původně procházela celá Novorossijská ulice, byla generelem rozvoje městské části Praha 10 vytipovaná ke zbourání tak, aby na jejím místě mohla vzniknout opět plnohodnotná ulice, s ohledem na rostoucí bytovou výstavbu v blízkém okolí.

Pirátský zastupitelský klub informoval koaliční partnery, že nikdo z klubu nebude pro tuto nevýhodnou transakci hlasovat na radě, ani na zastupitelstvu a navrhuje využítí budovy Vlasta, která má platné stavební povolení. Vlastník nemovitosti budovy nabyl v roce 2015 za pořizovací cenu 97 milionů korun. Nyní ji plánuje prodat za více jak čtyřnásobnou cenu kolem 430 milionů korun.

