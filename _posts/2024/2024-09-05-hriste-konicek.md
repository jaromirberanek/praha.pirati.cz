---
title: "Praha znovu otevřela dětské hřiště Koníček v Královské oboře Stromovka"
author: MHMP
image: posts/konicek.jpg
tags: [Praha 7, Stromovka, Životní prostředí]
---

Praha se začátkem školního roku opětovně otevřela dětské hřiště Koníček. Dětské hřiště a jeho bezprostřední okolí se v uplynulých měsících dočkaly kompletní obnovy. Od začátku rekonstrukce v dubnu letošního roku byly vyměněny povrchy, opraveny a doplněny byly hrací prvky a byla zde obnovena také zeleň. Celá revitalizace vyšla na téměř 16 milionů korun bez DPH.

> „Hřiště s uměleckými skulpturami může opět sloužit nejmenším návštěvníkům. Koníček je v krátké době druhým hřištěm v Královské oboře, které se dočkalo kompletní rekonstrukce. Na jaře letošního roku jsme otevřeli hřiště Kaštánek vzdálené jen několik stovek metrů, které je určené spíše pro míčové hry a atletiku. Dále kolegové přes léto obnovili množství travnatých povrchů v tomto našem nejkrásnějším parku,” říká náměstkyně primátora hl. m. Prahy pro životní prostředí a klimatický plán Jana Komrsková.

Hřiště Koníček je zčásti tvořeno autorskými prvky od akademické sochařky Alexandry Koláčkové, které mu propůjčují jeho jedinečnost. Díla z počátku tisíciletí byla ponechána v nezměněné podobě. Ostatní herní prvky, které v mezičase dožily, jsou nahrazeny novými, které svým navrženým rozložením a barevností navazují na prvky autorské. 

Na hřišti tak nyní nejmladší generaci slouží nové houpačky, pískoviště, zemní trampolíny, skákací desky, houpací mísy, a především rozsáhlý lezecký les. Povrchy jsou zčásti tvořeny plaveným štěrkem, mimo hrací plochy zůstává trávník. Pro rodiče jsou nově doplněny lavice z masivního dubu. 

Zároveň s revitalizací hřiště se oprav dočkaly okolní části parku Královská obora Stromovka. Obnoveny byly travnaté plochy, které měly přes léto dostatek času prokořenit a stabilizovat se. Rekonstrukce se dotkla také povrchů parkových cest. Nově jsou svažité části vydlážděny kostkami z žulových odseků, na plochých úsecích byl obnoven asfaltobeton. Tyto hladké cesty pak tvoří oválný okruh kolem hřiště a přístupy k němu od Mecserovy silnice. 

Nově jsou vytvořeny niky pro umístění lavic a odpadkových košů. Rekonstruována byla i čtveřice schodišť. Podél Mecserovy silnice byla navrácena původní podoba dvěma schodištím s historickými romantizujícími prvky inspirovanými kmeny a pařezy stromů. Ostatní schodiště byla materiálově sjednocena s ostatními schodišti v parku. 
