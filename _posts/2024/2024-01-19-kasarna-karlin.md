---
title: "Praha už vlastní Kasárna Karlín, změna majitele je potvrzena v katastru nemovitostí"
author: MHMP
image: posts/kasarna-karlin.jpg
tags: [Majetek]
---

Dnešním dnem byla do katastru nemovitostí zapsaná majetková směna mezi hlavním městem a Českou republikou, ve které Praha získala objekt karlínských kasáren, budovu v Hybernské ulici a další pozemky výměnou za celkem 46 pozemků a 10 staveb v areálu Fakultní nemocnice Bulovka.

Památkově chráněná Karlínská kasárna zahrnují 4 pozemky a 3 stavby v hodnotě 1 113 000 000 Kč. Jsou součástí větší majetkové směny, kterou Zastupitelstvo hl. m. Prahy schválilo loni v dubnu. 

> „Podařilo se nám dotáhnout do konce několikaleté úsilí Prahy o získání Kasáren Karlín. Transakce bude mít pozitivní přínos pro město i stát a oběma stranám umožní efektivní správu, údržbu, a především větší investice do budov a vybavení. Teď můžeme začít pracovat na rekonstrukci tohoto významného areálu a vdechnout nový život i těm jeho částem, které jsou nevyužité,” říká Adam Zábranský, pražský radní pro majetek, transparentnost a legislativu.

> „Děkuji všem za spolupráci, jsem rád, že se tento proces převodu dokončil. Ale tím nekončíme, v pondělí budeme na Radě města s Adamem Zábranským předkládat materiál se zadáním dalšího postupu. Chci ujistit, že současný provoz nadále zůstává a během našeho volebního období nevidím důvod do něj zasahovat. Jsem rád, že nezískáváme pouze zpustlý barák, ale i prostředí s investovanou lidskou energií a veřejným zájmem,“ připojuje se Petr Hlaváček, náměstek primátora hl. m. Prahy pro oblast územního rozvoje.

> „Za dnešním ziskem Kasáren Karlín je obrovské množství práce a tvrdého vyjednávání, které jsme zahájili již v minulém volebním období. Všem, kdo se na tom podíleli, bych chtěl velmi poděkovat. Ve svém úsilí ale nekončíme. I nadále budeme usilovat o získání klíčových pozemků pro výstavbu městských bytů, které město potřebuje. Pokračuje zejména naše snaha získat do majetku areál Bohdalec, kde jsme připraveni zahájit výstavbu rezidenčního bydlení. V místě by následně měla vzniknout i tramvajová trať, která propojí Vršovice a Michli,“ uvádí náměstek primátora hl. m. Prahy pro oblast dopravy Zdeněk Hřib.

Příprava konverze budovy v krátkodobém horizontu nijak neohrozí či neomezí současný kulturně-společenský provoz, za kterým lidé do kasáren chodí.

> „Areál karlínských kasáren má unikátní potenciál dlouhodobého využití pro bydlení a kulturní funkce. Stávající technický stav budov ale bude vyžadovat nemalé investice. Další postup města proto bude předmětem nejbližšího jednání Rady hlavního města Prahy,“ doplňuje radní Adam Zábranský.

Dohoda o směně nemovitého majetku vznikla na základě dlouhodobých jednání mezi hlavním městem a Českou republikou zastoupenou Úřadem pro zastupování státu ve věcech majetkových. Součástí smlouvy byl převod celkem 46 pozemků a 10 staveb ve vlastnictví města, které se nacházejí v areálu Fakultní nemocnice Bulovka, v hodnotě 1 718 000 000 Kč.

Praha od státu naopak získala kasárna v Karlíně zahrnující 4 pozemky a 3 stavby v hodnotě 1 113 000 000 Kč, budovu v Hybernské ulici v centru města pro potřeby vysokoškolského kampusu v hodnotě 265 000 000 Kč, dva pozemky v areálu TJ Sokol Praha Královské Vinohrady, které mají hodnotu 94 763 550 Kč, a několik dalších pozemků a budov. 
