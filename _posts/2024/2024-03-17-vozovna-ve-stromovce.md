---
title: "Vozovna ve Stromovce bude mít nového provozovatele. Praha by mohla získat na nájmu přes 3 miliony korun ročně"
author: MHMP
image: posts/stromovka-vozovna.jpg
tags: [Majetek]
---
 
Rada hlavního města Prahy schválila pořadí nabídek zájemců o provoz restaurace Vozovna i podepsání nájemní smlouvy s předkladatelem nejvyšší z nich. Společnost KOOL FOOD SERVICE za pronájem nabídla 3 432 158 Kč ročně. Dosavadní provozovatel možnost dorovnání nabídky nevyužil.

> „Nabídka společnosti KOOL FOOD SERVICE dokazuje, jak lukrativním místem oblíbená Vozovna v Královské oboře je. Město musí postupovat s péčí řádného hospodáře a tuto skutečnost zohlednit. Vzhledem ke zkušenostem nového provozovatele věřím, že se v největším pražském parku podaří zvýšit standard občerstvovacích možností a přinést lidem zajímavou nabídku. Jednou z našich podmínek byla například možnost platby kartou,“ říká náměstkyně pro životní prostředí a klimatický plán Jana Komrsková.

Jediným kritériem výběrového řízení na nového provozovatele byla nabídnutá cena ročního nájemného. Komise představila městské radě pět nejvyšších nabídek, celkově se do řízení přihlásilo 13 zájemců. Společnost KOOL FOOD SERVICE je ochotna za roční nájem zaplatit více než dvojnásobek dalších nabídek v pořadí.

KOOL FOOD SERVICE působí na trhu více než 20 let a je silně spjata s holešovickým Výstavištěm v sousedství parku Stromovka. Zajišťuje catering pro významnou část akcí a eventů konaných na Výstavišti, přímo v areálu provozuje bistro Artyčok či kavárnu Cafe v bazénu. Dále v areálu Zoo Praha provozuje restauraci v tzv. Gočárových domech a na pražském Vyšehradě v roce 2021 otevřela Café Bistro Citadela.

Hlavní město Praha by nájemní smlouvu s novým provozovatelem mělo podepsat do konce měsíce března. Její součástí je podmínka bezplatného WC pro návštěvníky parku, zprovoznit se musí už se začátkem sezóny v dubnu. Smlouva se uzavírá na dobu určitou pro následujících pět let s možností prodloužení o dalších pět let.
