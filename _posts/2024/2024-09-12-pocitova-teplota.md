---
title: "Nižší pocitová teplota ve městě? Pomůže nástroj, který Praha právě chystá"
author: MHMP
image: posts/satelit.jpg
tags: [Životní prostředí]
---

Odbor ochrany prostředí pražského magistrátu (OCP) společně s Institutem plánování a rozvoje hl. m. Prahy (IPR) připravuje inovativní nástroj, který zefektivní plánování a koordinaci vzniku nových parků, stromořadí a dalších zelených ploch. Tento Systém zelené infrastruktury pomůže zlepšit mikroklimatické podmínky ve městě, zejména pocitovou teplotu, díky čemuž se Praha stane příjemnějším místem pro všechny její obyvatele i návštěvníky. Projekt by měl být hotový do dvou let.

Zeleň ve městě tvoří propojenou síť, kde má každý strom nebo park svou specifickou roli, a tím zajišťuje fungování celé sítě. Praha aktuálně připravuje Systém zelené infrastruktury, který bude sloužit nejen jako detailní přehled této sítě, ale také jako nástroj pro identifikaci míst, kde by bylo vhodné iniciovat vznik nových přírodních prvků. Cílem tohoto projektu je zvýšení účinnosti celého systému a zlepšení mikroklimatu v konkrétních částech města.

> „Praha patří mezi města s nejvyšším podílem zeleně na jednoho obyvatele na světě. V celosvětovém žebříčku se nedávno umístila na 13. místě, v Evropě pak v první desítce. S tímto velkým potenciálem nadále pracujeme a připravujeme nástroj, díky němuž v Praze ještě rozvineme dar ochlazovat město, který příroda nabízí,“ říká Petr Hlaváček, náměstek primátora hl. m. Prahy pro oblast územního a strategického rozvoje.

> „Nový Systém zelené infrastruktury nejen potvrdí význam stávajících zelených ploch, ale především určí, kde a jak lze zeleň v Praze dále rozšířit, aby co nejvíce zlepšila kvalitu života ve městě. Tento důležitý projekt významně přispěje k naplňování Strategie adaptace Prahy na změnu klimatu,“ doplňuje Jana Komrsková, náměstkyně primátora hl. m. Prahy pro životní prostředí a klimatický plán.

### Ekosystémové služby jako základní stavební kámen projektu

Připravovaný návrh Systému zelené infrastruktury bude vycházet z nové analýzy ekosystémových služeb. Tyto služby lze označit jako soubor přínosů, které městská zeleň Pražanům nabízí. Patří mezi ně například možnosti rekreace, zadržování dešťové vody, zlepšování úrodnosti zemědělské půdy nebo schopnost stromů ochlazovat a stínit své okolí.

> „Praha, Evropa i svět zažily nejteplejší léto od začátku meteorologického měření, což nás nutí přehodnotit přístup k plánování města. V rámci projektu analyzujeme 15 různých faktorů, které ovlivňují kvalitu života a krajiny v Praze. Samozřejmě také zohledňujeme specifické podmínky konkrétních lokalit. To nám umožní efektivněji plánovat a cílit rozvoj zelené infrastruktury,“ komentuje Ondřej Boháč, ředitel IPR Praha.

### Od celopražské vize ke konkrétním opatřením

Předpokládá se, že návrh Systému zelené infrastruktury bude zpracován ve dvou úrovních: nejprve pro celé město a následně, v případě jejich zájmu, jednotlivými městskými částmi v detailnějším měřítku. Výsledkem bude inovativní nástroj s metodickými doporučeními pro rozvoj zelené infrastruktury v konkrétních lokalitách.

Systém zelené infrastruktury bude v souladu se stávajícími strategiemi města, návrhem Metropolitního plánu a stane se přirozenou součástí dokumentů vznikajících na IPR.
