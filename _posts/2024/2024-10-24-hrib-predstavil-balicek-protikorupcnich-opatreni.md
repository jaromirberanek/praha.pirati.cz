---
title: "Náměstek Hřib představil zastupitelům balíček protikorupčních opatření, která je nutné zavést v dopravním podniku"
author: Piráti Praha
image: posts/hrib04.jpg
tags: [Dopravní podnik hl. města Prahy, Piráti]
---

Praha, 24. října 2024, Náměstek primátora Zdeněk Hřib na čtvrteční jednání zastupitelstva HMP připravil balíček konkrétních protikorupčních opatření, která je nutné zavést v pražském dopravním podniku. Oznámil také, že je připraven vystoupit se zprávou předsedy DR DPP o stavu společnosti. Hřib zároveň informoval o výsledcích mimořádné dozorčí rady DPP z pondělí 21. října 2024, kde bylo rozhodnuto o odvolání generálního ředitele Petra Witowského a také trestně stíhaných členů představenstva Jiřího Špičky a Marka Kopřivy. Dozorčí rada vzala na vědomí také rezignaci dalšího trestně stíhaného člena Jana Marka.

> „Na jednání zastupitelstva jsem připravil protikorupční balíček pro pražský dopravní podnik jako reakci na policejní zásah související se zakázkou z roku 2010 na Komplexní bezpečnostní systém pražského metra (KBS). Tato opatření vychází z Protikorupční strategie hlavního města Prahy schválené roce 2022 a dále ze zjištění auditu společnosti Stoneturn, který byl vypracován po propuknutí kauzy Dozimetr. Mnohé tyto protikorupční návrhy nejsou nijak nové, Piráti je navrhovali již v minulém volebním období. Nicméně ze strany koaličních partnerů nebyla vůle cokoliv ve fungování DPP měnit. Tato vůle se bohužel objevuje vždy na krátkou chvíli jen v situaci, kde dojde k nějakým problémům v městských společnostech,” říká náměstek primátora pro dopravu Zdeněk Hřib.

Protikorupční strategie hlavního města Prahy mimo jiné doporučuje změnu stanov tak, aby mohla vzniknout jednotná pravidla pro odměňování členů představenstev, která zároveň zvýší jejich osobní odpovědnost. Dále také zavedení KPI (Key Performance Indicators) pro členy představenstva. Strategie rovněž doporučuje prosadit zavedení otevřených výběrových řízení i pro výběr nového generálního ředitele a také ekonomického ředitele. První vlaštovkou v tomto směru byl výběr dopravního ředitele, který již proběhl v letošním roce. 

> „Minulý týden naši koaliční partneři avizovali do médií, že je potřeba prosadit protikorupční opatření v DPP. Velmi nás to potěšilo, a proto se náměstek Hřib rozhodl reagovat prakticky obratem. A předložil balíček těchto opatření k projednání na dnešní jednání zastupitelstva. Roky totiž nebyla vůle, jak od předešlých koaličních partnerů v minulém volebním období, tak ani v tom stávajícím, k jejich prosazení. I s ohledem na nedávný zásah NCOZ v DPP je potřeba jednat obratem v souladu s platnými zákony, abychom dále nemuseli v DPP pozorovat nesystémové postupy,” dodává Adam Zábranský, radní pro oblast majetku, transparentnosti a  legislativy.

Návrhy protikorupčních opatření vychází i ze závěrů hloubkového auditu DPP od společnosti StoneTurn v části, která se týká Komplexního bezpečnostního systému metra tzv. KBS. Doporučuje mimo jiné lepší kontrolu subdodavatelů za pomoci nové databáze a zároveň by měl být stanoven limit pro rozsah subdodávek. Podle auditorů také zásadně chybí automatická kontrola datové vazby zakázka-smlouva-faktura. Auditoři doporučují rovněž detailnější prověrku finalizace projektu Komplexní bezpečnostní systém, která by zjišťovala potřebnost všech projektů zahrnutých v této zakázce, ověřila by reálné náklady, připravila exit problémových dodavatelů a jejich náhradu. 

Náměstek Zdeněk Hřib se stal předsedou dozorčí rady DPP v březnu roku 2023. Výsledky hloubkového auditu dopravního podniku od společnosti Stoneturn mají k dispozici zastupitelé oproti podpisu pouze několik dní. Do února roku 2023, byl v pozici předsedy dozorčí rady DPP předešlý náměstek pro dopravu Adam Scheinherr (Praha sobě), a to od roku 2018.

Návrh protikorupčního balíčku je ke stažení [zde](https://drive.google.com/drive/folders/1VYGKkr9dJp5C1Kz-nMooh7uOOENq4ZKH?usp=sharing).


