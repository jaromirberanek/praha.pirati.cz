---
title: "Praha podepíše smlouvu se společností NEVAJGLUJ, hlavní město tím získá 16 milionů korun na úklid tabákových nedopalků"
author: MHMP
image: posts/jana-komrskova.jpg
tags: [Životní prostředí]
---
 
Hlavní město uzavře smlouvu s akciovou společností NEVAJGLUJ, která se tímto zavazuje městu hradit část nákladů spojených s úklidem a nakládáním s odpady tabákových výrobků. Praha jako sídlo nad 20 tisíc obyvatel získá od společnosti NEVAJGLUJ nejvyšší příspěvek v hodnotě více než 16 milionů korun.

> „Smlouva pro město nevytváří žádný finanční náklad, ale naopak by Praha měla získat nemalé prostředky na úklid a také nakládání s odpady tabákových výrobků. Tuto povinnost výrobcům ukládá zákon o omezení vybraných plastových výrobků na životní prostředí,” říká k tomu náměstkyně pro životní prostředí a klimatický plán Jana Komrsková.

Finanční prostředky, které Praha smlouvou získá, vychází ze smluvního sazebníku ve dvou kategoriích. První kategorií je úhrada za úklid, přepravu a zpracování odpadu vyhozeného mimo místa určená k jejich odkládání. Druhou kategorií je úhrada za shromažďování odpadu ve sběrných nádobách v rámci odpadového hospodářství města.

Akciová společnost NEVAJGLUJ byla založena za účelem provozování kolektivního systému pro plnění povinností pro tabákové výrobky s filtry podle zákona o omezení dopadu vybraných plastových výrobků na životní prostředí a za účelem osvěty.  Zakladateli jsou významné firmy tabákového průmyslu, na který se vztahují povinnosti dané zákonem.

Oprávnění k provozování kolektivního systému získala společnost NEVAJGLUJ v závěru loňského roku rozhodnutím Ministerstva životního prostředí ČR.
