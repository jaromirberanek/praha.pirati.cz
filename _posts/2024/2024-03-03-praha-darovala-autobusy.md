---
title: "Praha věnovala ukrajinským městům Mykolajiv a Buča pět autobusů"
author: MHMP
image: posts/autobusy.jpg
tags: [Doprava, Válka na Ukrajině]
---
 
Dopravní podnik hl. m. Prahy (DPP) ve spolupráci s hlavním městem Prahou a prostřednictvím neziskové organizace Člověk tísni daroval na Ukrajinu další vyřazená vozidla, tentokrát pět autobusů SOR. Příjemcem pomoci jsou dopravní podniky ve městech Mykolajiv a Buča, darovaná vozidla zde budou sloužit ve veřejné dopravě. Autobusy jsou plně provozuschopné, dnes si je převzali zástupci obou měst a po vlastní ose s nimi odjeli na Ukrajinu.

Mykolajivskému dopravnímu podniku Mykolajivtranspas daroval DPP tři autobusy typu SOR NB 12 (ev. č. 3546, 3566 a 3577) vyrobené v roce 2009, které dopravní podnik využíval v pražské MHD do konce minulého roku, resp. do 20. ledna 2024, kdy je vyřadil z vozového parku. Městskému dopravci v Buči, společnosti Buča Transport Servis, pak DPP předal dva midibusy SOR BN 8.5 (ev. č. 2027 a 2029) vyrobené v roce 2011 a vyřazené z pravidelného provozu v prosinci loňského roku.

Darování vozidel zprostředkovalo hlavní město Praha, na jehož primátora se žádostí o poskytnutí pomoci obrátili Oleksandr Sjenkevyč, starosta města Mykolajiv, a Anatolij Fedoruk, starosta města Buča. Darování vozidel se uskutečňuje prostřednictvím neziskové organizace Člověk v tísni, která je na Ukrajině významným poskytovatelem a distributorem nejen humanitární pomoci, ale také pomoci na obnovu válkou zasažené země. Proto Člověk v tísni spolupracuje na administrativním zajištění celé akce, pomáhá monitorovat situaci na Ukrajině a dohlédne na předání vozidel v obou městech. Přepravu vozidel si zajišťuje ukrajinská strana na vlastní náklady. Vozidla pojedou na Ukrajinu po vlastní ose, vlastním pohonem s ukrajinskými řidiči.

> „Ukrajinu podporujeme od prvního dne, kdy začala čelit ruskému útoku – ať už humanitární, zdravotnickou, finanční pomocí anebo jako nyní, dodávkami dopravních prostředků. A budeme v tom nadále pokračovat, protože konflikt bohužel stále trvá,“ říká Bohuslav Svoboda, primátor hl. m. Prahy.

> „Pomáhat musíme Ukrajině především v samotném místě násilné agrese ze strany Ruska, přímo
v jejich zemi. Praha už nad rámec dnešních pěti autobusů věnovala na pomoc stovky topidel, elektrocentrály, tramvaje, sanitní a záchranné vozy, balíčky s potravinami a také zdravotnický materiál. Spolupracujeme s UNICEF na pomoci dětem a jejich rodinám a investujeme do programů na zlepšení integrace uprchlíků žijících v Praze. Děkujeme všem Pražanům za projevovanou solidaritu a lidskost. Díky adresné pomoci chráníme před konfliktem i nás,“ dodává Zdeněk Hřib,
náměstek primátora hl. m. Prahy pro oblast dopravy a předseda dozorčí rady DPP.

Od napadení Ukrajiny Ruskem daroval pražský dopravní podnik ukrajinským partnerům, městským dopravním podnikům, už celkem 31 vozidel. V roce 2022 to bylo 15 tramvají T6A5, 5 tramvají T3SUCS, jeden autobus Karosa B951 a jeden kloubový Irisbus Citelis 18M dopravnímu podniku města Charkov. V loňském roce se jednalo o dva autobusy Irisbus Crossway LE 12,8M a dvě trolejové věže značky Renault dopravnímu podniku města Mykolajiv a nyní putuje na Ukrajinu dalších pět autobusů.
