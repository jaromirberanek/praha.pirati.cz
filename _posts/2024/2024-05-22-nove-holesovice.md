---
title: "Koaliční partneři ze SPOLU a STAN opět nepodpořili na mimořádném jednání Rady vystoupení z projektu Nové Holešovice. Jednalo se o poslední možnost bez rizika následků"
author: MHMP
image: posts/novaradnice7.jpg
tags: [Územní plánování]
---
 
Praha, 22. května 2024 – Radní za pirátskou stranu dnes hlasovali pro definitivní ukončení kontroverzního projektu Nové Holešovice a chtěli tak udělat definitivní tečku za kauzou Dozimetr. Koaliční partneři z koalice SPOLU a hnutí STAN ovšem své hlasy nepřipojili, kromě Jiřího Pospíšila z TOP09. Exit ze společného podniku tak nebyl odsouhlasen o jeden hlas.

> „Koaliční partneři byli jasně informováni, že je nezbytné o budoucnosti tohoto kontroverzního projektu rozhodnout nejpozději dnes. Piráti ve svém hlasování o ukončení korupční kauzy Dozimetr bohužel zůstali úplně sami s Jiřím Pospíšilem. Opravdu mne překvapilo, že ODS a STAN chtějí setrvávat v projektu, ve kterém podle přiznání spolupracujícího obviněného v kauze Dozimetr hrály roli dozimetrové úplatky až 50 milionů korun.“ zdůraznil první náměstek primátora pro oblast dopravy Zdeněk Hřib. 

Z expertního posouzení doc. JUDr. Filipa Melzera, LL.M. Ph.D., předního experta na náhrady škody v ČR, jasně vyplývá, že Praze hrozí pokuta právě v případě, že nedokončí odchod z projektu Nové Holešovice poté, co nebylo 29. 4. odsouhlaseno jeho pokračování. Naopak odchod z projektu s sebou žádné sankce nenese. Toto expertní stanovisko vyznívá zcela jednoznačně a bylo objednáno magistrátem na základě požadavku SPOLU, takže nové požadavky na další posudky jsou už jen zjevnou obstrukcí ze strany SPOLU.

> „Absolutní politická zbabělost a obavy učinit politické rozhodnutí mě u koaličních partnerů překvapily. V tuto chvíli není rozhodnuto nijak a tato patová situace otevírá dveře možným soudním sporům,” dodává Jana Komrsková, náměstkyně pro oblast životního prostředí a klimatického plánu.  

Projekt Nové Holešovice se potýká s celou řadou problematických aspektů. Panuje především důvodné podezření, podle přiznání spolupracujícího obviněného z kauzy Dozimetr Dovhomilji, že v něm hrály roli úplatky ve výši až padesát milionů korun. 

O nereálnosti projektu Nové Holešovice svědčí i oficiální územně plánovací informace, která jasně uvádí, že jeho realizace v rámci stávajícího územního plánu není možná. Navíc dle informací od Správy železnic a Českých drah je zřejmé, že ani jedna z organizací nedala ke svým pozemkům, na kterých měl být údajně projekt Nové Holešovice umístěn, nikomu žádný příslib k možnosti jejich využití. Celý projekt tak působí především jako pozemková spekulace na změnu územního plánu, na kterou neexistuje žádný právní nárok.

> „V mém návrhu byly i jasně popsané další kroky v lokalitě Nádraží Holešovice  směřující k jejímu rozvoji. Tedy dohoda se všemi vlastníky pozemků v lokalitě včetně státních institucí a řešení celého širšího území efektivnějším způsobem. To však není možné bez exitu z projektu, který je založený na jiné koncepci a navíc je u něj důvodné podezření na úplatky. Koaliční partneři se bohužel rozhodli jít cestou, která zhoršuje pozici dopravního podniku (DPP) v soudním sporu vyvolaném protistranou,” dodává Hřib. 

Souhlas se založením společného podniku dala už rada za vlády ANO v srpnu 2018. Dveře této kauze pak pod nátlakem Petra Hlubučka (STAN) otevřel předchozí náměstek Adam Scheinherr (Praha Sobě), když přidal svůj rozhodující hlas na dozorčí radě DPP k volbě Matěje Augustína (nyní stíhaného v korupční kauze hnutí STAN Dozimetr) do představenstva DPP. Ten pak měl s ředitelem DPP Petrem Witowským celý projekt na starosti. Piráti v dozorčí radě DPP pro volbu Augustína ani Witowského do představenstva DPP ruku nezvedli. Rada města pod vedením Zdeňka Hřiba v minulém volebním období o této záležitosti nikdy nehlasovala. 
