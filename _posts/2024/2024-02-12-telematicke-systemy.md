---
title: "Praha připravuje žádost o dotaci na využití 5G sítě v rámci telematických dopravních systémů"
author: MHMP
image: posts/hrib-kamera2.jpg
tags: [Doprava]
---
 
Provoz v ulicích Prahy by mohl být plynulejší s méně nehodami. Díky projektu na využití 5G sítí budou řidiči aut dostávat aktuální informace o světelných signálech na vybraných křižovatkách a jejich změnách. Řidiči tak budou moci svou jízdu díky těmto informacím přizpůsobit. Jelikož jsou data o situacích v křižovatkách velmi dynamická, je pro ně rychlý přenos naprosto zásadní, což umožní právě spolehlivé 5G sítě.

Využití 5G sítí v pražské dopravě povede ke snížení dopravních kolon, nehod a zdržení na křižovatkách, což bude mít zároveň pozitivní vliv na životní prostředí. Na tento projekt by mohlo hlavní město získat dotaci od státu.

> „Jedná se o jeden z projektů, jehož prostřednictvím je v Praze naplňován koncept Smart City v oblasti dopravy. Pokračujeme tím v nastaveném trendu posledních pěti let, kdy řídíme Prahu na základě dat, a nikoliv na základě dojmů nebo populistických výkřiků. Chytré řízení dopravy je významným prvkem pro zajištění udržitelnosti, zvyšování bezpečnosti a celkovou modernizaci města,“ uvedl náměstek primátora pro oblast dopravy Zdeněk Hřib.

Dílčím cílem projektu je umožnění inteligentní regulace vjezdů a výjezdů z městského okruhu na území Městské části Praha 6, a to s cílem zamezení tvorby kolon v místech, kde by mohly omezovat plynulost provozu či blokovat průjezd vozidel Pražské integrované dopravy.

Projekt 

> „Demonstrativní aplikace využití 5G pro inteligentní monitoring, ovlivňování a řízení dopravy na území HMP“ má vysokou míru pravděpodobnosti úspěšnosti získání dotace, neboť se bude ucházet o finanční podporu alokovanou pro investice do demonstrativních projektů rozvoje aplikací pro města a průmyslové oblasti. Využití 5G sítě v rámci telematických systémů je v souladu jak se Strategií rozvoje telematiky v hlavním městě Praze, tak s Plánem jednotného evropského dopravního prostoru na úrovni Evropské unie. 
