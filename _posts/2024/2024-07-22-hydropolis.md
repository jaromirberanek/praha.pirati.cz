---
title: "Praha připravuje s Pražskou vodohospodářskou společností jedinečný projekt osvětového vodárenského centra Hydropolis"
author: MHMP
image: posts/jana-komrskova.jpg
tags: [Životní prostředí]
---
 
Praha společně s Pražskou vodohospodářskou společností (PVS) připravuje projekt osvětového vodárenského centra Hydropolis, jež má vzniknout v prostorách bývalé Vinohradské vodárny v Praze 10. Centrum bude sloužit pro veřejnost a za cíl má informovat obyvatele o významu a technologiích vodního hospodářství. Stavět by se mělo začít v září tohoto roku a dokončeno by mělo být ve druhé polovině roku 2026. Náklady jsou vyčísleny na přibližně 450 milionů korun bez DPH, z toho 100 milionů korun poskytne společnost Veolia na návrh, vývoj a realizaci expoziční části.

Osvětové vodárenské centrum Hydropolis je dlouhodobě připravovaný projekt, na kterém participují dále Pražské vodovody a kanalizace (PVK), Veolia a městská část Praha 10. Hydropolis se v následujících letech stane unikátním a inovativním vodárenským centrem, které bude sloužit veřejnosti s cílem představit lidem problematiku hospodaření s vodou a její důležitost pro města i širokou společnost.

> „Inovativní projekt Hydropolis znamená důležitý moment v revitalizaci vodohospodářského majetku hlavního města Prahy. Investiční náklady ve výši zhruba 350 milionů korun bez DPH umožní vznik jedinečného vodárenského osvětového centra, které bude sloužit široké veřejnosti. Projekt podtrhuje význam udržitelného hospodaření s vodními zdroji. Po rekonstrukci stávajícího historického areálu a dokončení projektu se mohou návštěvníci všech věkových skupin těšit na moderní vzdělávací a kulturní zážitek,“ uvádí radní hl. m. Prahy pro oblast infrastruktury Michal Hroza.

> „U adaptace na probíhající klimatickou změnu je obzvlášť důležité, abychom široce pochopili hospodaření s vodou a dokázali to formou zkušeností předat žákům i veřejnosti. Hydropolis to formou herních a vodních prvků a expozicí moderních technologií úpravy a čištění vody zajistí,“ říká náměstkyně primátora hl. m. Prahy pro životní prostředí a klimatický plán Jana Komrsková. 

Centrum vznikne v prostorách bývalé Vinohradské vodárny, která pochází z roku 1882. Součástí celého projektu je rekonstrukce jednoho ze dvou podzemních vodojemů pro účely expoziční části centra, přičemž druhý bude znovu zapojen do pražského systému zásobování pitnou vodou. Dále je v plánu vytvořit konferenční sál s kapacitou až 150 míst pro pořádání seminářů a setkání na téma v oblasti životního prostředí, udržitelnosti a dalších kulturně společenských příležitostí.

> „Praha získá unikátní, revitalizovaný prostor, ve kterém bude nejen představovat problematiku hospodaření s vodou. Vznikne nová edukativní a zároveň relaxační zóna a takových není nikdy dost,“ popisuje primátor hl. m. Prahy Bohuslav Svoboda.

Důraz je kladen také na transformaci sedmipatrové historické vodárenské věže na expoziční prostory zaměřené na nakládání s vodou. V jednotlivých patrech se návštěvníci dozví detaily o tom, jak voda vzniká a jakým způsobem ovlivňuje celou planetu Zemi. Součástí expozice bude i využití virtuální reality. Na střeše pak vznikne vyhlídkové místo s jedinečným výhledem na Prahu. Pro budoucí návštěvníky zde bude také občerstvovací zóna a veřejný prostor s celou řadou vodních prvků, laviček a možností k odpočinku.

Projekt je připravován PVS, přičemž architektonický návrh zpracovala společnost CMC architects a.s. a expoziční část navrhla a vyvinula společnost JinJan s.r.o. V tuto chvíli se čeká na vydání stavebního povolení a probíhá výběrové řízení na zhotovitele stavby. Předpokládané zahájení stavby je ve 4. kvartálu tohoto roku a dokončení je plánováno na druhou polovinu roku 2026.

Celkové investiční náklady jsou odhadovány na 450 milionů korun bez DPH, přičemž 100 milionů korun bude financováno společností Veolia prostřednictvím PVK, tyto finance pokryjí návrh, vývoj a realizaci expoziční části.
