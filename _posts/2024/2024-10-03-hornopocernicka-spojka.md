---
title: "Praha pokračuje v přípravě Hornopočernické spojky, vyhlašuje výběrové řízení na zajištění projektové dokumentace"
author: MHMP
image: posts/7hrib.jpg
tags: [Doprava]
---

Pražští radní na svém pondělním schválili vyhlášení výběrového řízení na projektovou a inženýrskou činnost pro realizaci stavby, která bude plnit funkci východního obchvatu Horních Počernic a umožní napojení na dálnici D11.

> „Pro Horní Počernice se jedná o klíčovou silniční stavbu, která odvede tranzitní dopravu z Náchodské ulice na dálnici D11, kam se napojí pomocí nové mimoúrovňové křižovatky Beranka, kterou připravuje stát. Tranzit tedy již nebude lidem jezdit přímo pod okny, ale přesune se na dálnici, kam patří. Místním obyvatelům tak stavba jednak přinese zásadní zlepšení životního prostředí díky snížení hluku a emisí, přeložka je ale také důležitým předpokladem pro další stavební rozvoj východní části Horních Počernic. Souběžně s přeložkou vybudujeme také stezku pro pěší a cyklisty,“ představil stavbu náměstek primátora hl. m. Prahy pro oblast dopravy Zdeněk Hřib.

Předmětem zakázky je zajištění dokumentace a inženýrské činnosti pro vydání stavebního povolení, zajištění dokumentace pro zadání stavby a související inženýrská činnost a výkon autorského dozoru projektanta v rámci stavby.

Komunikace je navrhována jako dvoupruhová silnice o délce 1 000 metrů. Na stavbu je aktuálně vedeno územní řízení, předpoklad jeho vydání je do konce letošního roku. Samotnou realizaci stavby lze očekávat v letech 2027 až 2028. Předpokládaná hodnota veřejné zakázky je 4,1 milionu korun bez DPH.
