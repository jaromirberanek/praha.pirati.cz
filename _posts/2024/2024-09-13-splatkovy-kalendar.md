---
title: "Pražské zastupitelstvo schválilo splátkový kalendář s významným dlužníkem"
author: MHMP
image: posts/novaradnice6.jpg
tags: [Majetek]
---
 Zastupitelstvo hl. m. Prahy schválilo čtyřletý splátkový kalendář se společností Lorinfaj Promotion dlužící za nájem domu na Staroměstském náměstí 27 milionů korun. Město tak v průběhu čtyř let získá dlužnou částku zpět a nebude riskovat soudní proces s nejistým výsledkem. Dohodu musí ještě podepsat druhá strana.

Společnost Lorinfaj Promotion si prostory od městské společnosti Trade Centre Praha (TCP) pronajala koncem roku 2020 na patnáct let s nájemným téměř 22 milionů korun ročně. V prvních několika měsících platila společnost podle smlouvy kvůli potřebné rekonstrukci jen 20 000 korun měsíčně. Následnou plnou částku však kvůli útlumu turistického ruchu způsobenému pandemií brzy přestala hradit a dluh na nájmu se postupně vyšplhal až na více než 40 milionů korun. Od konce roku 2023 se začal snižovat.

Dle dohody ponechá jednatel a majitel dlužníka jako zástavu tři pražské byty hodnotě téměř 25 milionů korun, tedy hodnotě zhruba odpovídající dlužné částce. Zároveň před nabytím účinnosti dohody o splátkovém kalendáři splatí i další, řádově nižší dluhy z jiných nebytových prostor, které má od města v nájmu. Pronájem domu na Staroměstském náměstí 18, kde nájemce provozuje gastronomické, ubytovací a menší obchodní prostory, pak zůstane v platnosti včetně původně vysoutěženého nájemného. 

> „Po ekonomické stránce je dohoda pro Prahu dobrá. V případě vypovězení smlouvy a soudního vymáhání dlužné částky by hrozilo riziko, že společnost půjde do insolvence a desítky milionů korun i nájemné z dalších prostor Praha nikdy neuvidí. Věřím, že dlužník dohodu podepíše, protože je výsledkem asi ročního složitého jednání a je výhodná pro obě strany. Město získá dlužnou částku a dlužník bude moci dále podnikat v městských prostorách,“ shrnuje radní hl. m. Prahy pro majetek, transparentnost a legislativu Adam Zábranský. 
