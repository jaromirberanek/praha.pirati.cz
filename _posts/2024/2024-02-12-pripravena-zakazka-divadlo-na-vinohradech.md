---
title: "Zakázka na komplexní rekonstrukci Divadla na Vinohradech je připravená"
author: MHMP
image: posts/mazur6.jpg
tags: [Kultura]
---
 
Rada hl. m. Prahy odsouhlasila zadání veřejné zakázky na výběr zhotovitele, který provede celkovou rekonstrukci Divadla na Vinohradech. Nadlimitní veřejná zakázka by měla být zadána do konce dubna, návrh na rozhodnutí o výběru dodavatele by měl být hotový do konce letošní července. Záměr ještě musí schválit Zastupitelstvo hl. m. Prahy.  Předpokládané celkové náklady činí 2 950 000 000 Kč včetně DPH.

Divadlo na Vinohradech se konečně dočká rekonstrukce. „Mám velkou radost z toho, že jsme dnes odsouhlasili komplexní rekonstrukci Divadla na Vinohradech. Tato radost je umocněna i tím, že toto divadlo neprošlo žádnou významnější rekonstrukcí od svého otevření v roce 1907.  Přitom jde o jednu z nejvýznamnějších divadelních scén v zemi, která má klíčový historický význam a kde se psaly dějiny divadla,“ říká náměstek primátora hl. m. Prahy pro oblast kultury Jiří Pospíšil a dodává: „Rekonstrukce bude provedena s maximální pečlivostí, přičemž odhadovaná částka se pohybuje kolem dvou miliard korun. Plánujeme kompletní modernizaci divadelní technologie a výstavbu dalšího zkušebního sálu v podzemní části za divadlem, který bude rovněž sloužit jako komorní scéna s kapacitou až 200 diváků. Kromě toho dojde ke kompletní výměně vedení tepla a elektřiny a budování výtahu. Věřím, že po dokončení oprav bude Vinohradské divadlo opět dobře sloužit nejen obyvatelům Prahy, ale i občanům celé České republiky dalších 100 let,“ přeje si Pospíšil.

Zakázka zahrnuje rekonstrukci historické budovy divadla a jeho skladových prostor. Předpokládaná hodnota veřejné zakázky čítající stavební práce je stanovena ve výši 2 212 000 000 bez DPH a bez činnosti správce stavby, dozoru, administrace zakázky a souvisejících činností. Celkové náklady akce, jak v pondělí vzala Rada hl. m. Prahy na vědomí, činí 2 950 000 000 Kč.

Po rekonstrukci se zvýší divácký komfort, vznikne plnohodnotná komorní scéna a zvýší se bezpečnost užívání. Jednodušší bude též transport divadelních kulis mezi divadlem a budoucí centrální kulisárnou, čímž se dosáhne provozních úspor.

> „Praha je městem kultury a pokud si má tuto pověst udržet, musí o své kulturní dědictví dbát. To se týká i divadel, zvláště těch s dlouhou historií, jakým je Divadlo na Vinohradech,“ říká primátor Prahy Bohuslav Svoboda.

Divadlo na Vinohradech bylo postaveno v roce 1907 a od té doby neprošlo žádnou zásadní rekonstrukcí. Nyní se nachází v havarijním stavu a například divadelní technologii již není možné využívat.

Stavební práce by mohly začít koncem letošního roku. Koncepčně se realizace zakázky opírá o materiál „Kulturní politika hlavního města Prahy 22+”.

> „Rekonstrukce Divadla na Vinohradech je nezbytná a za Piráty ji podporujeme. Poprvé bylo divadlo otevřeno před více jak sto lety. Je významným místem setkávání kulturní obce, a nejen občanů Vinohrad, na činoherní představení tam míří pravidelně návštěvníci z celé republiky i světa,“ dodává Daniel Mazur, radní hl. m. Prahy s působností v oblasti ICT, Smart City, vědy, výzkumu a inovací.

Pražští zastupitelé budou záměr veřejné zakázky na rekonstrukci Divadla na Vinohradech schvalovat na jednom z příštích zasedání.
