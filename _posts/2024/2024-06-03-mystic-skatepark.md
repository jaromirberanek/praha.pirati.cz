---
title: "Mystic Skatepark bude na Štvanici pokračovat"
author: MHMP
image: posts/zabransky-listy.jpg
tags: [Majetek]
---
 
Pražští radní v pondělí schválili pronájem pozemku o výměře 3 378 metrů čtverečních pod skateparkem na ostrově Štvanice stávajícímu provozovateli.

Spolek Mystic Skatepark Štvanice pozemek na Štvanici užívá již od roku 1997. Uzavřít nájemní smlouvu dosud nebylo možné, kvůli soudnímu sporu, nyní již ukončenému, s bývalým nájemcem ostrova Štvanice. Absence řádné nájemní smlouvy diskvalifikovala spolek z dotačních titulů na investice a provoz zařízení.

Nájemní smlouva bude uzavřena na dobu neurčitou s výpovědní dobou 1 rok s nájemným 169 000 korun ročně.

Spolek pečuje o pozemek i okolí, v roce 2000 nad skateparkem vybudoval mobilní zastřešení z vlastních prostředků a za přispění hl. m. Prahy v rámci grantů. Vznikl tak jediný zastřešený skatepark v České republice a střední Evropě, který umožňuje využívat sportoviště celoročně a za každého počasí. Skatepark je denně otevřen pro veřejnost. Od roku 1997 pořádá spolek světový pohár ve skateboardingu Mystic Sk8 Cup.

> „O přesné podobě revitalizace ostrova Štvanice s koaličními partnery zatím diskutujeme, ale myslím, že skatepark k sportovnímu charakteru ostrova rozhodně patří. Nájemce se smluvně zavazuje akceptovat úpravy na pozemku, které vyplynou z připravovaného Manuálu vize ostrova,“ říká radní pro majetek, transparentnost a legislativu Adam Zábranský.

 
