---
title: "Praha dnešní blokádu magistrály zvládla jen díky zodpovědným řidičům osobních aut"
author: MHMP
image: posts/0hrib.jpg
tags: [Doprava]
---
 
Prahu opustily poslední traktory, které od brzkého rána blokovaly jízdní pruhy na magistrále. Velké poděkování za dnešní klidnou dopravní situaci patří řidičům, kteří se do hlavního města vůbec nevydali. Ráno díky tomu nenastala ani klasická každodenní dopravní špička a obecně byl v metropoli provoz jako o víkendovou sobotu. I díky těmto zodpovědným řidičům se podařilo situaci zvládnout, což ocenili i hasiči a záchranáři, kteří mohli bezproblémově vyjíždět k zásahům.

> „Chtěl bych poděkovat všem Pražanům, i těm kteří do hlavního města dojíždějí, za trpělivost. Zvláště díky zodpovědnému chování řidičů, z nichž mnozí vyslyšeli výzvy a nechali auta doma, nezpůsobila blokáda zemědělců ještě větší komplikace,“ řekl primátor hl. m. Prahy Bohuslav Svoboda.

> „Chtěl bych poděkovat všem obyvatelům Prahy i Středočeského kraje, kteří se dnes řídili naším doporučením a buď využili veřejnou dopravu nebo cestu do hlavního města úplně odložili. Praha se díky nim vyhnula očekávanému dopravnímu kolapsu. Velký dík patří také všem pracovníkům města i integrovaného záchranného systému, kteří byli celou dobu v plné pohotovosti připraveni kdykoliv zasáhnout,“ doplnil náměstek pro oblast dopravy Zdeněk Hřib.

Zemědělci navíc nakonec neblokovali celou magistrálu, ale většinu doby stáli v jednom jízdním pruhu v každém směru, jen ráno blokovali dva pruhy v každém směru. Policie za stání na magistrále hned ráno rozdala pokuty a řešila mimo jiné i jednu dopravní nehodu traktoru s osobním vozidlem. Problémy v MHD byly hlavně brzy ráno na příjezdu do Prahy a následně ve Vinohradské ulici, kde šířka projíždějících traktorů nedovolovala současný průjezd tramvajím.

Někteří nemotorizovaní účastníci shromáždění před ministerstvem zemědělství se přesunuli na další shromáždění na Malostranském náměstí, kde protesty pokračují.

 
