---
title: "Pražští radní dali zelenou výstavbě městského bytového domu na Praze 7"
author: MHMP
image: posts/zabransky-kreslo.jpg
tags: [Bydlení]
---
 
Rada hl. m. Prahy v pondělí schválila čerpání koeficientů podlažních ploch z městských pozemků za účelem výstavby nového městského bytového domu v Holešovicích. Městská část Praha 7 díky tomu bude moci postavit o dvě patra vyšší dům. 

Díky dnešnímu rozhodnutí pražských radních vznikne přibližně o 24 městských bytů více. Část z nich bude v trvalé dispozici Prahy.

> „Na výstavbu bytového domu, který pomůže zvýšit nabídku cenově dostupných malometrážních bytů, schválilo zastupitelstvo ještě v roce 2021 dotaci pro městskou část ve výši 173 milionů korun z Fondu rozvoje dostupného bydlení. Podmínkou čerpání dotace je, že 30 procent vystavěných bytů bude v trvalé dispozici hlavního města Prahy,“ říká radní pro majetek, transparentnost a legislativu Adam Zábranský.  

Součástí projektu bytového domu v rozvíjející se čtvrti Holešovice-Bubny-Zátory je i komplexní revitalizace ulice Za Papírnou, úprava povrchů, prověření možnosti umístění stromořadí v délce celé ulice a její příprava pro případné rozšíření v budoucnu. V parteru domu bude komerční i občanská vybavenost a vznikne zde prostor pro dětskou skupinu pro minimálně 21 dětí a hřiště na sousedícím pozemku.  
