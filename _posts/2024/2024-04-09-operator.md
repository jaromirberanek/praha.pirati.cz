---
title: "Inovace pro lepší život v Praze. Městská společnost Operátor ICT představila hlavní priority pro následující měsíce"
author: MHMP
image: posts/mazur7.jpg
tags: [Operátor ICT, Inovace, Lítačka, IT]
---
 
Rada hl. m. Prahy na dnešním zasedání schválila obchodně-finanční plán městské společnosti Operátor ICT (OICT). Jeho obsahem jsou projekty, které bude společnost pro českou metropoli v následujících měsících realizovat. Mimo jiné se jedná o další rozvoj vyhledávače tras nové generace pro hojně využívanou aplikaci Lítačka.

Obchodně-finanční plán pro rok 2024, který Rada hl. m. Prahy schválila v režimu Valné hromady, odráží tematické priority, kterými se Operátor ICT bude letos zabývat. Jedná se především o projekty Smart Prague a zavádění chytrých inovativních řešení v Praze, širokou agendu IT služeb, kterou experti z OICT pro magistrát zajišťují, jako je aplikace PID Lítačka a její rozvoj.

> „Do života Prahy zavádíme inovace na základě dat získaných z pilotních projektů, které Operátor ICT testuje v rámci kanceláře Smart Prague. Například projekt monitoring senzorů umístěných v nádobách na tříděný odpad v Praze začínal v pilotním provozu na pár stovkách podzemních kontejnerů. Díky nasbíraným datům a analýze vhodnosti pro Prahu je dnes jejich provoz rozšířen už na více než 7 000 nádob. Letos jsme procesu pilotování inovací předřadili sběr a generování nápadů pro budoucí inovace a jejich základní ověřování skrze službu Inovačního managementu. Vydat se v oblasti městských inovací cestou průběžného sběru nápadů a jejich systematického vedení k aplikaci bylo jednoznačně správné rozhodnutí, jak ukazují i jednotlivé ročníky Pražského inovačního maratonu,” říká pražský radní pro oblast ICT, Smart City, vědu, výzkum a inovace Daniel Mazur.

Operátor ICT letos poprvé právě Pražský inovační maraton „Nakopni Prahu” kompletně zajišťuje. Do tohoto maratonu na způsob hackathonu se letos přihlásilo přes 40 týmů se svými nápady, jak zlepšit život v Praze. Všechny týmy teď absolvují odborné přednášky, workshopy a individualizovaný mentoring a zároveň rozvíjejí svoje nápady co nejblíže realizaci. Na konci června vybere porota soutěže tři vítěze, kteří dostanou od města skrze OICT další podporu na cestě k pilotování a realizaci.

Operátor ICT také zajišťuje pro hlavní město provoz řady informačních systémů a je nedílnou součástí procesu digitalizace Prahy. Vyvíjí a spravuje Portál Pražana, který občanům hlavního města umožňuje vyřizovat řadu úkonů s městem pohodlně online. Již dnes tak mohou Pražané online například zaplatit poplatek za svoz komunálního odpadu (domácnosti i podnikatelé), vyřídit si rezidentní parkování nebo si zarezervovat konkrétní čas jednání na úřadě. Do Portálu Pražana je aktuálně zapojeno 13 městských částí a 3 městské organizace a počet městských částí i počet řešených agend se dál rozšiřuje.

> „Pro firmu Operátor ICT je zcela zásadní poskytovat Praze co nejkvalitnější služby a projekty s užitečnými reálnými výsledky. V oblasti mobility budeme například dále vyvíjet mobilní aplikaci PID Lítačka, aby odpovídala potřebám nejen cestujících v Praze a Středočeském kraji. Je pro nás veliký závazek, že aplikaci využívá již více než 1,5 milionu uživatelů a jejich počet neustále roste. Aktuálně zapracováváme zpětnou vazbu, kterou nám uživatelé poskytují k vyhledávači tras nové generace, který jsme v testovací verzi spustili na začátku tohoto roku. Jedním ze strategických projektů je také datová platforma Golemio, která umožňuje integrovat jakákoliv data, například data od všech poskytovatelů mobility,” upřesňuje předseda představenstva Operátora ICT Benedikt Kotmel.

 
