---
title: "Inovační maraton Nakopni Prahu 2024 postupuje do další fáze. Zlepšovat život v metropoli chce téměř padesátka týmů"
author: MHMP
image: posts/mazur9.jpg
tags: [Pražský inovační institut, IT, Nakopni Prahu]
---
 
Pražský inovační maraton Nakopni Prahu zaujal více než 132 inovativních kreativců. Ti se mohli hlásit se svými nápady na zlepšení života v české metropoli do 7. března 2024. Skoro padesátka týmů přihlásila své inovativní projekty v celkem pěti výzvách. Vybrané týmy se potkají společně s mentory a partnery projektu na úvodní akci Nakopni Prahu 2024, která se uskuteční v pražském CAMPu ve čtvrtek 21. března 2024.

> „Jsem nesmírně rád, že se nám do 5. ročníku inovačního maratonu podařilo v takové míře zapojit veřejnost. Mezi téměř padesátkou týmů evidujeme rozmanité inovativní nápady pro Prahu, které přišly od soutěžících napříč generacemi. Oceňuji aktivní přístup všech týmů, kteří svůj nápad poslali a chtějí tak přispět k rozvoji našeho města,“ hodnotí po ukončení registrací do dalšího ročníku Nakopni Prahu radní pro ICT, Smart City, vědu, výzkum a inovace Daniel Mazur.

Projektové nápady, se kterými se týmy hlásily, se věnují jedné z výzev, které představují konkrétní oblasti na zlepšení života Pražanů. V letošním roce bylo definováno pro Nakopni Prahu pět výzev: životní prostředí a nakládání s energiemi; inovace a kultura; data, umělá inteligence a digitalizace; mobilita budoucnosti a oblast, která byla pojmenována: město pro lidi.

> „Inovace a inovativní myšlení jsou oblasti, kterým se v OICT každodenně věnujeme. Zapojení veřejnosti vnímám jako klíčový předpoklad k tomu, aby se inovace staly běžnou součástí života Pražanů. Více jak čtyřměsíční účastí v Nakopni Prahu navíc týmy lépe poznají, jak funguje město a jaké jsou konkrétní příležitosti a výzvy zavádění nových projektů na úrovni Prahy,“ dodává Benedikt Kotmel, generální ředitel městské společnosti OICT, která společně s Prahou inovační maraton Nakopni Prahu organizuje. 

Po úvodní akci 21. března 2024 týmy čekají odborné přednášky, workshopy a individualizovaný mentoring, které by měly nápady týmů přiblížit k jejich realizaci. Odborná porota na jaře vybere deset nejlepších týmů, které následně postoupí do finále Nakopni Prahu, které se uskuteční 19. června 2024. Tři nejlepší z nich poté ocení finanční odměnou na další rozvoj projektu. Zároveň vítězné týmy získají odbornou projektovou podporu od města.

Více informací o inovačním maratonu Nakopni Prahu naleznete přehledně na webu [nakopniprahu.cz](https://nakopniprahu.cz/).
