---
title: "Na náměstí Jiřího z Poděbrad se zahajují stavební práce. Přibudou nové stromy nebo nádrž na zachycení dešťové vody"
author: MHMP
image: posts/jzp.jpg
tags: [Praha 3, Náměstí Jiřího z Poděbrad, Územní rozvoj]
---

Náměstí Jiřího z Poděbrad je částečně oplocené, začaly zde první přípravné práce. V rámci jeho revitalizace bude upraven prostor před kostelem, zkvalitnění doznají pěší cesty i zeleň. Nové aleje stromů oddělí park od rušných komunikací. Práce potrvají 33 měsíců a zachovány zůstanou jak kulturní akce, tak i tradiční farmářské trhy, které se budou přesouvat na náměstí podle stavebních etap.

> „O proměně náměstí se mluví v posledních dvou dekádách. Jeho současný stav je výsledkem postupných nesystematických úprav a neodpovídá vytíženosti ani zájmu o lokalitu. Našim cílem byl koncepční přístup k revitalizaci náměstí, který si městská část i její obyvatelé bezpochyby zaslouží. Vznikne zde ucelený kvalitní veřejný prostor, posílí navíc pěší prostupnost, zlepší se stav zeleně i bezpečnost obyvatel,“ říká náměstek primátora pro oblast územního a strategického rozvoje Petr Hlaváček.

Staveniště bylo zhotoviteli předáno 4. ledna. V první etapě projektu se zatím realizují přípravné práce. Je dokončeno oplocení náměstí, jsou zahájeny výkopové práce pro kanalizaci, naváží se zařízení staveniště, kácí křoviny a špatně zakořeněné stromy. V první etapě zůstane většina náměstí oplocená.

> „Po revitalizaci se budou moci Pražané těšit na větší množství vysazených stromů, a to konkrétně 140 kusů. Volíme druhy dřevin, které budou lépe zvládat měnící se podmínky v letních měsících, a zároveň zlepšíme jejich zálivku s pomocí závlahového systému. Na konci roku 2025 bude náměstí osázeno 240 stromy,“ říká náměstkyně pro životní prostředí a klimatický plán Jana Komrsková. 

> „Na rekonstrukci náměstí Jiřího z Poděbrad Praha dlouho čekala a po rocích nesystematických úprav teď rekonstrukce proběhne „správně“ – po architektonické soutěži, s participací veřejnosti a s ohledem na veřejný prostor a životní prostředí. Značná část peněz na revitalizaci by měla jít z prostředků EU i v rámci finančních balíčků, který v minulém volebním období vyjednal Zdeněk Hřib jako primátor, právě na revitalizaci veřejných prostranství,“ říká radní pro majetek, transparentnost a legislativu Adam Zábranský.

Vítězný návrh revitalizace náměstí od ateliéru MCA počítá se zachováním charakteru městského parku s velkým podílem zeleně, zároveň ale rozšiřuje předprostor kostela Nejsvětějšího Srdce Páně. Trhy se přesunou ze severozápadní do severovýchodní části náměstí.

### Povrchy komunikací

Práce zahrnují obnovu technické infrastruktury, mobiliáře, ploch chodníků po obvodu náměstí a v přilehlé ulici Lucemburská. Stávající živičné povrchy budou vybourány a nahrazeny dlažbou, povrch náměstí bude zadlážděn dlažbou s propustným štěrkovým podložím nebo příjemným, kvalitním mlatem se schopností zadržování a odparu vody. Zpevněná plocha před kostelem bude z velkoformátové dlažby.

### Zeleň

Zeleň čeká výrazná proměna. Vykáceno bude ze zdravotních důvodů kolem 50 nevhodně zakořeněných stromů a po rekonstrukci zde bude celkem 240 stromů. Ve skladbě výsadeb budou z velké části zastoupeny především platany, protože velmi dobře odolávají současným klimatickým změnám. Vysázeny budou také javory, habry, břestovce, ambroně, duby, lípy, okrasné třešně a jerlíny. Oblíbený morušovník v severozápadní oblasti blízko základní školy bude ošetřen a zachován. V současné stavu jsou ve velmi špatné kvalitě trávníky, v letních měsících trpí přísušky, vykazují klasické popálení psí močí, místy jsou poškozené hrabáním a jejich povrch je nerovný. V rámci obnovy je skladba trávníků navržena tak, aby odolávala aktuálním změnám klimatu a pobytové zátěži.

Součástí návrhu je také zavlažování zeleně z nově vybudované akumulační nádrže zadržující dešťovou vodu ze střech kostela. K nové výsadbě bude voda přiváděna přímo ke kořenům do absorpčního prostředí speciálního substrátu s biouhlím.

### Kašna

Kašna se přesune, upraví a zrekonstruuje se její technologie. Vzhledem k nepobytovému charakteru kašny z hlediska bezpečnosti, bude posílený požadovaný pobytový charakter vodního prvku a okolního prostranství.

### Dětské hřiště

Dětské hřiště se kompletně zrekonstruuje, výrazně zvětší a doplní o nové herní prvky. Bude také oplocené živým plotem s integrovanými skrytými zábranami proti vniknutí psů. Herní prvky budou masivní dřevěné s drobným podílem oceli a s minimálním podílem plastu. Povrch dětského hřiště se vysype borovými štěpkami s atestací pro dětská hřiště. O letních prázdninách pak přijde na řadu kompletní rekonstrukce zóny před základní školou.

### Parkování

V křižovatce ulic Laubova a Lucemburská dojde k úpravě křižovatky, parkovací místa se odsud přesunou do ulice Milešovská. Počet parkovacích míst před rozsáhlou úpravou je 58 a po celkové obnově náměstí bude 59.

Návrh nové podoby náměstí byl vybrán v architektonické soutěži v roce 2000, zapojena byla i veřejnost, která se mohla vyjádřit přímo na místě v participačním kontejneru, který vznikl ve spolupráci Městské části Praha 3 s Institutem plánování rozvoje Prahy. Náklady akce vycházejí z veřejné soutěže na výběr zhotovitele, který byl vybrán na základě kritéria nejnižší nabídkové ceny. Cena realizace činí 477 776 488 Kč včetně DPH, v současné době jedná hlavní město s Ministerstvem pro místní rozvoj ČR, které by mohlo přispět až na polovinu nákladů.
