---
title: "Dvorecký most ozdobí historická lampa z Budapešti. Praze ji maďarská metropole daruje zdarma"
author: MHMP
image: posts/dvorecky.jpg
tags: [Doprava]
---

Radní hl. m. Prahy na pondělním zasedání souhlasili s uzavřením darovací smlouvy mezi Budapeští a Prahou. Ta se týká darování historické lampy ze Széchenyiho řetězového mostu v maďarské metropoli. Lampa bude součástí Dvoreckého mostu, který po jeho dokončení ozdobí několik desítek lamp veřejného osvětlení z celého světa.

Pražští radní projednali návrh na uzavření darovací smlouvy mezi Budapeští a Prahou za účelem získání historické lampy, která byla součástí Széchenyiho řetězového mostu. Tato lampa bude použita v rámci uměleckého díla „Light Removes Darkness“.

> „Díky Budapešti získáme další lampu do kolekce lamp z celého světa v rámci uměleckého díla „Light Removes Darkness“, které již brzo ozdobí podmostí Dvoreckého mostu. Při rekonstrukci Széchenyiho řetězového mostu v maďarské metropoli bylo rozhodnuto vzhledem k použité technologii o tom, že původní kandelábry nebudou vráceny zpět na most. Jedná se o historické kusy, u kterých bude zachován jejich původní stav,“ říká Zdeněk Hřib, náměstek primátora hl. m. Prahy pro oblast dopravy.

> „Děkuji Budapešti za tento dar, který se stane součástí unikátní světelné instalace Krištofa Kintery na budoucím Dvoreckém mostě. Tato lampa doplní sbírku pouličních svítidel z celého světa a obohatí tak umělecký záměr vytvořit světelnou botanickou zahradu. Věřím, že vytvoření nového netradičního uměleckého díla na březích Vltavy bude osvěžující kulturní novinkou jak pro Pražany, tak ostatní návštěvníky města,“ říká náměstek primátora hl. m. Prahy pro kulturu, cestovní ruch, památkovou péči, výstavnictví, národnostní menšiny a animal welfare Jiří Pospíšil.

> „Historická lampa z Budapešti se stane nejen uměleckým obohacením nového mostu, ale i vyjádřením sounáležitosti zemí a hlavních měst ve střední Evropě,“ doplňuje primátor hl. m. Prahy Bohuslav Svoboda.

Nový Dvorecký most ozdobí několik desítek lamp veřejného osvětlení z celého světa, například Argentiny, Bruselu, Londýna nebo Mexika. Uměleckým záměrem je vytvořit světelnou instalaci složenou z pouličních lamp, které v minulé či současné době nasvěcovaly veřejný prostor na nejrůznějších místech světa a svým tvarem a formou jsou jedinečné. Přijetí daru ještě projedná pražské zastupitelstvo.
