---
title: "Pražští radní odsouhlasili výkup drážního tělesa a pozemků pro budoucí tramvajovou trať u Nákladového nádraží Žižkov"
author: MHMP
image: posts/hrib07.jpg
tags: [Doprava]
---
 
Rada hl. m. Prahy v pondělí projednala výkup drážního tělesa a pozemků pod ním kvůli plánované tramvajové trati u Nákladového nádraží Žižkov. Správě železnic zaplatí hlavní město dle znaleckého posudku necelých 153 milionů korun. 

Výkup pozemků o celkové výměře 31 133 metrů čtverečních, dále železničního spodku, včetně železničních mostů, železničního svršku včetně kolejí, kolejových spojek, výhybek a osvětlovacích stožárů, ještě musí schválit Zastupitelstvo hl. m. Prahy na čtvrtečním jednání.

> „Oblast bývalého Nákladového nádraží Žižkov, jehož běžný provoz byl ukončen v roce 2002, je jedním z největších brownfieldů v Praze. Celková rozloha činí 71 hektarů a nová městská čtvrť, která zde vznikne, ubytuje tisíce lidí. Právě proto si tato lokalita žádá obsluhu novou tramvajovou tratí, která je ekologickým a kapacitním způsobem městské hromadné dopravy. Bude to v Česku poprvé, co využijeme drážní těleso po železnici za účelem výstavby tramvajové trati,“ říká radní pro majetek, transparentnost a legislativu Adam Zábranský. 

Z hlediska budoucího využití stávající nefunkční dráhy má dojít k jejímu rozdělení na dvě části. Východní část dráhy chce hlavní město využít pro logistické zabezpečení výstavby severovýchodní části Městského okruhu. Po dokončení okruhu se i východní část dráhy může přetransformovat na tramvajový provoz s cílem na dopravním uzlu Depo Hostivař. 

> „Západní část dráhy, přibližně po ulici Osikovou, se chystáme transformovat na tramvajovou trať, a to z velké části s úplným využitím současného železničního spodku i svršku existující místní dráhy. Pro obyvatele nové městské čtvrti, která zde vznikne, je totiž třeba zajistit kvalitní dopravní obsluhu městskou hromadnou dopravou. Proto na novou tramvajovou trať už nyní řešíme stavební povolení. Samotná realizace tramvajové trati by pak měla být zahájena nejpozději v roce 2026,“ uvádí Zdeněk Hřib, první náměstek primátora hl. m. Prahy pro oblast dopravy. 

> „Rozvoj jednoho z nejrozsáhlejších brownfieldů v Praze plánujeme komplexně. Za účelem transformace bývalého Nákladového nádraží Žižkov jsme pořídili skrze Institut plánování a rozvoje urbanistickou studii, která stanovuje kapacitu a strukturu v území včetně vedení nové tramvajové trati a veřejné vybavenosti. Dále jednáme s developery o příspěvcích na rozvoj školské a další veřejné infrastruktury v rámci projednávané změny územního plánu, a to transparentně na základě Metodiky spoluúčasti investorů na rozvoji území hlavního města Prahy. Jsem rád, že po několika letech usilovného plánování se nám daří činit konkrétní kroky. Výkupem drážního tělesa přibližujeme realizaci tramvajové trati, kterou Dopravní podnik již projektuje a mohl by ji začít stavět už v roce 2026,“ doplňuje Petr Hlaváček, náměstek primátora hl. m. Prahy pro oblast územního a strategického rozvoje.

Nová tramvajová trať se napojí v místě křižovatky Jana Želivského – Olšanská, následně povede severně od Nákladového nádraží a dále na východ k podjezdu pod ulicí K Červenému dvoru, odkud bude pokračovat koridorem stávající železniční trati. Trať bude ukončena úvraťovou zastávkou před areálem Auto Jarov.

 
