---
title: "Praha obdaruje dlouholeté dárce krve ročním kuponem na MHD zdarma"
author: Piráti Praha
image: posts/0hrib.jpg
tags: [Doprava, Sociální politika]
---
 
Hlavní město obdaruje dárce krve ročním kuponem na městskou hromadnou dopravu zdarma. Jednat se bude v letošním roce o celkem 372 dárců, kteří dosáhli na 80, 120, 160 nebo 250 odběrů krve. Celkem metropole vyčlení na dary 1 357 800 Kč. Praha tím chce nejen podpořit tyto dárce, ale také motivovat ostatní, aby v darování krve pokračovali a pomáhali tak lidem, kteří to potřebují.

Jako každý rok hlavní město obdaruje dárce krve ročním kuponem na MHD, konkrétně se bude jednat o plnocenný roční časový kupon v pásmech P, 0, B v systému Pražské integrované dopravy v ceně 3 650 Kč.

> „Dobrovolných dárců krve si nesmírně vážím. Tímto gestem bychom jim chtěli za všechny Pražany poděkovat za jejich nezištnou pomoc. Osobně bych všem dárcům chtěla poděkovat za jejich solidaritu a za to, že dávají nemocným naději na uzdravení a často i dar největší, dar života. Někteří dárci z letošního seznamu Červeného kříže darovali krev už 250krát, to si opravdu zaslouží hluboký respekt nás všech,“ říká náměstkyně primátora hl. m. Prahy pro oblast zdravotnictví Alexandra Udženija.

Ocenění se týká držitelů Zlatého kříže ČČK 3. třídy (80 odběrů krve), kterých je celkem 231, dále Zlatého kříže ČČK 2. třídy (120 odběrů - 97 osob), Zlatého kříže ČČK 1. třídy (160 odběrů – 32 osob) a v neposlední řadě držitelů plakety ČČK Dar krve − dar života (250 odběrů), kterou získalo 12 lidí.

> „Často až v situacích, kdy se rozhoduje o životě a smrti, si mnozí uvědomí, jak vzácnou tekutinou je krev. Dárci krve, kteří nezištně pomáhají už po mnoho let, si za svou obětavost zaslouží naši vděčnost. Proto v Praze pokračujeme v tradici a dáváme jim zdarma roční kupon na MHD, který jim jednoduše nahrajeme do aplikace PID Lítačka,“ zdůrazňuje Zdeněk Hřib, náměstek primátora hl. m. Prahy pro oblast dopravy. 

Ze strany města se jedná o vyjádření podpory a poděkování těmto lidem za dlouholeté darování krve. Celkem na kupony hlavní město vyčlení 1 357 800 Kč, přičemž finální částka může být nižší, jelikož někteří nabídky získat roční kupon z různých důvodů nevyužijí. Kupon je zároveň nepřenosný.

Informaci o možnosti získání ročního kuponu na MHD dostanou obdarovaní při slavnostním předávání ocenění formou dárkového poukazu. V případě, že se nebude moci obdarovaný akce zúčastnit, dárkový poukaz mu bude doručen současně s oceněním. Na dárkovém poukazu budou veškeré informace k vydání kuponu.


