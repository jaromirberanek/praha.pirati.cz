---
title: "Piráti chtěli definitivně ukončit kauzu Dozimetr v Dopravním podniku vystoupením ze společného podniku Nové Holešovice. Koaliční partneři ze SPOLU a STAN však utekli před odpovědností"
author: Piráti
image: posts/hrib-logoprahy.jpg
tags: [Kauza Dozimetr, Nové Holešovice, Piráti]
---
 
**Radní za Piráty dali svým dnešním hlasováním v projektu společného podniku Nové Holešovice z dob pražské vlády hnutí ANO jasně najevo, že odmítají projekt, ve kterém jakýmkoliv způsobem hrají roli úplatky ve výši až desítek milionů korun. Pro tzv. Exit v přípravné fázi z joint venture projektu Nové Holešovice hlasovali všichni čtyři radní za Pirátskou stranu a Jiří Pospíšil (TOP 09). Nenašla se proto na radě hlavního města Prahy většina hlasů pro vystoupení z projektu. První náměstek Zdeněk Hřib bude požadovat jednání s primátorem, protože není možné jen takto nečině přihlížet a nerozhodnout o dalším postupu.**

>„Piráti svým hlasováním o vystoupení z projektu Nové Holešovice dali jasný signál, že v žádném případě nechtějí připustit pokračování Dozimetru v Pražském dopravním podniku. Velkým překvapením ale pro mě je, že i přes veřejně známé informace o úplatcích se nenašlo na radě dost hlasů od koaličních partnerů k odsouhlasení tohoto kroku. Požádám o schůzku s primátorem Bohuslavem Svobodou, protože rada nemůže jen takto nečinně přihlížet a nerozhodnout o dalším postupu. Očekával jsem, že zrovna on po jeho zkušenostech s řešením korupce v Dopravním podniku okolo roku 2012 bude v těchto záležitostech razantnější. Konkrétně jeho hlas pro exit nám ostatně chyběl, a přitom by situaci vyřešil,“ uvádí Zdeněk Hřib, 1. náměstek primátora pro oblast dopravy. 
    
>“Překvapila nás nečinnost koaličních partnerů ze SPOLU a STAN, až na jednu výjimku, jehož hlas nestačil. Přes rozměry a závažnost tohoto společného podniku nechtějí přijmout odpovědnost, která vyplývá z jejich zvolení do rady. Radní SPOLU a STAN sice v souladu s Piráty nejdřív nedali souhlas prodeji pozemků a tím k dalšímu pokračování společného podniku, ale už neměli v dalším kroku odvahu dát svolení k exitu ze společného podniku, o které požádal DPP. Tím dostali Dopravní podnik do bezvýchodné situace a ponesou tak odpovědnost za případné škody vzniklé nečinností Rady coby valné hromady DPP,” dodává předseda klubu Pirátů a radní pro IT, vědu, výzkum a inovace Daniel Mazur. 

Kromě podezření z korupce, které provázejí tento projekt, jsou problematické i závěry auditu, který nechal zpracovat Magistrát HMP u společnosti Stone Turn. Zejména audit upozornil na to, že na projekt nebyla uspořádaná veřejná soutěž o to, kdo bude partnerem projektu. 
 
>“Rozhodně se nenecháme zastrašit soukromým subjektem ani lidmi zapojenými do kauzy Dozimetr. Město má právo se svými pozemky nakládat tak, aby to pro něj bylo maximálně možně výhodné.   Tento projekt je špatně od samého začátku. Toto jsou ukázkové výsledky špatné práce, kterou jsme byli nuceni převzít po předchozím náměstkovi pro dopravu Adamu Scheinherrovi z Prahy sobě, který pomohl do představenstva dosadit nyní stíhaného Mateje Augustína. Kolem společného podniku se pohybovali lidé figurující v kauze Dozimetr. V tom rozhodně nemůžeme jako město pokračovat. Dnes jsme se od Dozimetru svým hlasováním mohli odstřihnout. Pro Prahu by to nebylo ani výhodné ani transparentní. I když dojde k určité časové prodlevě, než město připraví vlastní návrh na to, aby se okolí stanice metra Nádraží Holešovice dalo do pořádku, jsem přesvědčená, že vystoupením z tohoto projektu jsme už teď ušetřili mnoho peněz, které si plánovali rozdat na úplatcích,” dodává Jana Komrsková, náměstkyně pro životní prostředí a klimatický plán. 
 
K nárokům na náhradu škody, kterou vůči DPP vznesli developeři, si Praha nechala zpracovat expertní posudek elitními právníky. Z jeho závěrů vyplývá, že Pražský dopravní podnik nebude odpovědný za škodu způsobenou Společnému podniku tím, že neuzavře Smlouvu o smlouvě budoucí k nemovitostem, protože nedostane předchozí souhlas od svého jediného akcionáře v působnosti valné hromady DPP. Požadavky developerů na náhradu škody ve výši 1,3 miliardy korun při nepokračování v projektu jsou tak zcela bezpředmětné. 
 
>„Akcionářská smlouva hovoří naprosto jasně v tom, že se smluvní strany vzájemně vůči sobě vzdávají nároku na náhradu škody. Tento závěr nám ostatně potvrdil i expertní posudek, který jsme si v této věci nechali zpracovat. V kontextu veřejně dostupných informací, že přípravu projektu provázely úplatky v hodnotě až 50 milionů Kč, mi navíc osobně přijde požadavek na náhradu škody zcela absurdní,“ zdůrazňuje Zdeněk Hřib. 
 
Město má řadu možností, jak s celým prostorem kolem stanice metra Nádraží Holešovice pracovat. Pozemky soukromého developera totiž nejsou pro městský rozvoj této lokality nezbytné. 

>„Možností je například vypsání veřejné soutěže na partnera projektu. Jsou tu ale i další možnosti, protože i v případě developmentu na stanicích metra D se ukázalo, že PPP projekt není jedinou možnou cestou,” uzavírá Zdeněk Hřib. 
 


 
 
 
 
 

