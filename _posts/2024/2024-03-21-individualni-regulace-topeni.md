---
title: "Praha otestuje pilotní projekt individuální regulace topení v městské budově"
author: MHMP
image: posts/zabransky-kreslo.jpg
tags: [Majetek]
---
 
Rada hl. m. Prahy schválila vypsání veřejné zakázky na dodávku a instalaci měření a regulace topného systému a měření spotřeby energií v městské multifunkční budově v Blanické ulici na Vinohradech. Součástí zakázky v hodnotě téměř 4,5 milionu korun s DPH je také provoz a správa systému po dobu jednoho roku.

Systém IRC neboli Individual Room Control poskytuje možnost individuálního řízení teploty v jednotlivých místnostech, což umožňuje efektivní úsporu energie. Jeho součástí jsou elektricky ovládané termostatické radiátorové ventily, co zabraňuje nadměrnému přetápění místností a umožňuje flexibilně reagovat na reálný provoz budovy.

> „Jestli se tento pilotní projekt osvědčí a dosáhneme očekávanou úsporu energie, vidím potenciál v jeho nasazení i v dalších městských budovách,“ říká radní pro majetek, transparentnost a legislativu Adam Zábranský.

Energetický ekosystém objektu Blanická 1008 má průměrnou roční spotřebu zemního plynu přibližně 370 MWh. V administrativních či školských budovách přináší systém IRC standardně úspory energie na vytápění ve výši 10 %. Jeho instalace se uskuteční za běžného provozu budovy při zachování komfortu pracujících osob v kancelářích a ostatních přidružených prostorách.

 
