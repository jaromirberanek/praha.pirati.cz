---
title: "Pražské náplavky oživí otevřená keramická dílna v kobce 1"
author: MHMP
image: posts/adam-zizkov.jpg
tags: [Náplavka, Majetek]
---
 
Návštěvníci pražských náplavek se mohou těšit na nové místo k zábavě, odpočinku a kreativnímu vyžití. V kobce 1 na Smíchovské náplavce bude otevřena keramická dílna s kavárnou, která nabídne široké veřejnosti zázemí pro uměleckou činnost v podobě tvorby keramických výrobků. V programu dílny nebudou chybět ani keramické a výtvarné workshopy, filmová promítání nebo keramické markety u nábřežní zdi. Na své si přijdou také milovníci kávy či lokálních vín.

O novém provozovateli kobky rozhodlo otevřené výběrové řízení, které se na pronájem prostor v nábřežní zdi pražských náplavek konalo poprvé po téměř čtyřech letech. Primárně byl v rámci řízení hodnocen dramaturgický záměr, jakým chce nájemce kobku provozovat. Roli dále hrála nabídnutá cena za pronájem a předchozí zkušenosti uchazeče s podobným typem podnikání.

> „Kobka 1 je společně se svým přilehlým okolím dlouhodobě samostatným a specifickým místem na Smíchovské náplavce, které má znatelně nižší návštěvnost než její jižní část. Nabízí ale také celou řadu pozitivních aspektů jako lepší dopravní dostupnost nebo viditelnost z frekventovaného Palackého mostu. Právě toho by měl nový provozovatel využít a přispět tím tak k oživení významného veřejného prostoru,“ říká radní pro majetek, transparentnost a legislativu Adam Zábranský.

> „Jedním z cílů současného vedení města je i kultivování a oživování míst, která Pražanům poskytují odpočinek. A náplavky jsou právě jedním z takových míst, jejich rostoucí obliba je jen důkazem,“ uvádí primátor hl. m. Prahy Bohuslav Svoboda.

Pražské náplavky se od své revitalizace staly oblíbeným místem pro setkávání Pražanů a trávení volného času. Na široké spektrum společenských i kulturních aktivit a na rozvoj tohoto unikátního prostoru na břehu Vltavy tak nyní naváže také provozovatel otevřené keramické dílny.
