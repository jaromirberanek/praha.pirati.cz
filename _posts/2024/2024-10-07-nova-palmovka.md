---
title: "Piráti chtěli zamezit střetu zájmů u projektu dostavby Nové Palmovky pro vesmírnou agenturu EU, koaliční partneři změnu nepodpořili"
author: Piráti Praha
image: posts/palmovka2b.jpg
tags: [Praha 9]
---

Praha, 7. října 2024 – Odbor investic se ocitl v nepřijatelném střetu zájmů u zakázky na dostavbu Nové Palmovky pro sídlo evropské vesmírné agentury EUSPA. Pirátský klub navrhnul vyřešit tento střet zájmů jednoduchým přesunem investiční akce na jiný odbor, ale v tomto názoru zůstal náš klub v radě osamocen. Jedná se o nepřijatelný střet zájmů nového ředitele odboru investic HMP a vítězného subjektu v zakázce na rekonstrukci budovy Nové Palmovky, protože ředitel investic v minulosti vlastnil vítěznou firmu a tuto informaci zatajil.

> „Je zjevným střetem zájmu, když nový ředitel odboru investic dozoruje zakázku ve výši 2,9 miliardy korun, v situaci kdy předtím vlastnil společnost, která nyní pod změněným názvem bude zakázku realizovat. V případě, že bude nutné proplácet vícenáklady, bude to právě ředitel investic, který je bude schvalovat. Skutečnost, že předchozí vlastnictví této firmy tento ředitel neuvedl ve svém CV při výběrovém řízení na jeho pozici, vzbuzuje další otázky,” říká předseda klubu Daniel Mazur.

Piráti žádali o odstranění tohoto střetu zájmů jednoduchým přesunem investiční akce EUSPA z odboru investic na magistrátní odbor majetku. Přidělení projektu na odbor investic je totiž umělé a odporuje zavedeným zvyklostem, protože projekt EUSPA je založený na rekonstrukci existující nemovitosti, což v minulosti vždy realizoval odbor majetku. Takto tomu bylo například i v případě investice do rekonstrukce dolní poloviny Václavského náměstí v minulém volebním období.

> „Samotný proces výběru dodavatele jako Piráti nerozporujeme, pouze považujeme za zásadní, aby evidentní střet zájmu neohrozil realizaci této již zpožděné investice. Praha si zaslouží reprezentativní sídlo Agentury Evropské unie pro kosmický program, díky kterému se bude dále zvyšovat její renomé ve světě,” dodal předsedu klubu Mazur 

Pirátský pozměňovací návrh k odstranění střetu zájmů dostatečnou podporu na radě nezískal. Hlasovali pro něj pouze radní za Piráty.
