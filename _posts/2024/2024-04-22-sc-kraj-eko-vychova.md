---
title: "Praha ve spolupráci se Středočeským krajem spouští hru pro návštěvníky středisek ekologické výchovy"
author: MHMP
image: posts/komrskova-zhmp.jpg
tags: [Majetek]
---
 
Široká veřejnost má nově příležitost zapojit se do Návštěvnické hry a putovat po vybraných ekocentrech v Praze a Středočeském kraji, kde je možné získat jeden ze 6 dílků skládačky, která dohromady tvoří schematickou mapu. Jednotlivé dílky jsou vyrobené z dřevěné bukové překližky a na zadní straně jsou opatřeny magnetem. Pokud účastníci hry navštíví všechna zapojená střediska ekologické výchovy Středočeského kraje a minimálně jedno ekocentrum na území hlavního města, sestaví si celou skládačku, a zároveň se dozví mnoho zajímavých informací o ochraně přírody.

> „Všechna pražská místa zapojená do hry sama o sobě stojí za navštívení. Toulcův dvůr loni vyhrál dvě prestižní ceny Adapterra awards, Zookoutek Malá Chuchle se zase postupně modernizuje. Většina z nich je navíc dostupná městskou hromadnou dopravou. Doufám, že Návštěvnická hra ještě více prohloubí zájem obyvatel, a především dětí, o ekologii a budou se jí věnovat i nadále,” říká náměstkyně primátora pro životní prostředí a klimatický plán Jana Komrsková.

Na území hlavního města jsou zapojeny následující organizace – Lesy hl. m. Prahy (Ekocentrum Prales a Zookoutek Malá Chuchle), Dům ochránců přírody v Praze, Stanice přírodovědců Domu dětí a mládeže hl. m. Prahy, Středisko ekologické výchovy Toulcův dvůr a Centrum popularizace ochrany přírody U studánky poznání.

Ve Středočeském kraji je pak v rámci hry možné navštívit všechna krajská střediska ekologické výchovy – Ekocentrum Huslík, Ochrana fauny ČR, Naučné středisko ekologické výchovy Kladno – Čabárna, Ekologické centrum Orlov, Podblanické ekocentrum a Vodní dům.

> „Navštivte pět zapojených ekocenter Středočeského kraje a alespoň jedno na území hlavního města Prahy a sestavte si celou skládačku. Střediska ekologické výchovy nabízí řadu zábavných akcí či aktivit a v rámci většiny středočeských si také můžete prohlédnout záchranou stanici pro zraněné živočichy. Nenechte si ujít ani výstavy v Domě Natura či Vodní dům Hulice,“ zve k zapojení Jana Skopalíková, radní pro životní prostředí a zemědělství Středočeského kraje.

Zájemci, kteří se zapojí do Návštěvnické hry, mají možnost spojit návštěvu ekocentra s výletem do přírody, poznat zajímavá zákoutí obou regionů a rozšířit si své vědomosti v oblasti ochrany přírody. Hra je vhodná pro všechny věkové kategorie, počet dílků skládačky je však omezen.

Informační leták ke hře je k dispozici na: [Návštěvnická hra](https://drive.google.com/drive/folders/1fGguUgMYjSWfMTO__ZrS1JuI9yD6K-D0).
