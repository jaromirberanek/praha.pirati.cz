---
title: "Hlavní město scelí vlastnictví budovy v Celetné ulici"
author: MHMP
image: posts/adam-chodba.jpg
tags: [Majetkové směny se státem, Majetek]
---

Rada hl. m. Prahy v pondělí odsouhlasila koupi třetinového podílu nemovitosti v Celetné 17 za téměř 129 milionů korun. Scelení vlastnictví budovy, v níž sídlí mimo jiné i restaurace nebo Divadlo v Celetné, umožní městu lépe pečovat o svůj majetek.

> „Spoluvlastnictví nemovitostí vždy přináší nějaké komplikace, proto jsem rád, že vlastnictví scelujeme. V tomto případě získáme do výlučného vlastnictví nemovitost v centru Prahy na Královské cestě,“ říká radní hl. m. Prahy pro majetek, transparentnost a legislativu Adam Zábranský.

Dvoutřetinové vlastnictví budovy Praha nabyla v roce 2019 po devítiletém soudním sporu s Institutem umění Divadelního ústavu. O odkoupení zbylého podílu na zastavěné ploše a nádvoří o výměře 1700 metrů čtverečních od soukromého vlastníka v hodnotě téměř 129 milionů korun bude na lednovém zasedání hlasovat Zastupitelstvo hl. m. Prahy. 

Barokní budova s názvem Manhartský palác je nemovitou kulturní památkou a nachází se v památkové rezervaci. V letech 1967–1977 se zde uskutečnila rozsáhlá rekonstrukce. Dle znaleckého posudku její současný stav vyžaduje investice do odstranění technických závad v hodnotě přibližně 20 milionů korun.
