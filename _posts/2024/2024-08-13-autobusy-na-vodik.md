---
title: "Městské autobusy budou jezdit na vodík, pražští radní schválili pilotní projekt"
author: MHMP
image: posts/jana-komrskova.jpg
tags: [Doprava]
---
 
Vozy pražské hromadné dopravy a pražských služeb budou moci využívat vodíkový pohon. Pražští radní schválili pilotní projekt dekarbonizace hlavního města pomocí vodíkové mobility a pilotní projekt výroby zeleného vodíku. Spolupráci na rozvoji těchto technologií umožní též schválené memorandum o spolupráci mezi hlavním městem a městskými akciovými společnostmi Pražskou plynárenskou a Pražskými službami.

> „Projekt vodíkové mobility zapadá do naší energetické strategie, kterou v hlavním městě razíme. Jednak, aby Praha byla energeticky nezávislá a tím i bezpečná. A abychom využívali všechny dostupné zdroje energie, od těch klasických až po ty nové, tzv. zelené. To vše samozřejmě i s přihlédnutím k ekonomické stránce věci,“ říká primátor Prahy Bohuslav Svoboda.

> „Náš pražský klimatický plán identifikoval vodík jako jeden z možných budoucí pohonů našeho městského vozového parku. Jaká technologie bude pro město nejvýhodnější, ukáže až čas, ale my jako město bychom neměli zavírat dveře před žádnou variantou,“ říká náměstkyně pro životní prostředí a klimatický plán Jana Komrsková.

Projekt nazvaný Dekarbonizace hlavního města Prahy pomocí vodíkové mobility – pilotní projekty výroby a využití zeleného vodíku je financovaný z evropských fondů a zahrnuje vypracování studie na výrobu a užití zeleného vodíku. Hlavní město již letos v březnu požádalo o dotaci ve výši 60 tisíc euro z programu Evropské unie LIFE z projektu European City Facility (EUCF).

V projektu se počítá s návrhem na umístění obnovitelného zdroje energie (FVE), elektrolyzéru a vodíkové plnicí stanice pro plnění autobusů a vozů komunálních služeb vodíkem ve vybraných lokalitách, projekt obsahuje ekonomickou analýzu a technickou studii proveditelnosti. Projekt bude spuštěn 1. září 2024 a potrvá do 31. prosince 2025.

Na základě schváleného memoranda budou hlavní město s Pražskou plynárenskou a Pražskými službami spolupracovat na výrobě elektřiny z obnovitelných zdrojů energie, výrobě zeleného nebo nízkouhlíkového vodíku, skladování a distribuci vodíku, využití vodíku v palivovém článku (přeměna vodíku na elektřinu nebo elektřinu a teplo) a ve spalování (přeměna vodíku na teplo nebo teplo a elektřinu). Pracovat se též bude na rozvoji infrastruktury pro alternativní paliva a rozšíření počtu bezemisních vozidel a celkovém zavádění zmíněných technologií do praxe. Cílem je snížení emisí skleníkových plynů a plnění cílů evropských i českých klimatických cílů a Klimatického plánu hl. m. Prahy.
