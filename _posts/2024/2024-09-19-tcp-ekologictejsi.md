---
title: "Městská společnost TRADE CENTRE PRAHA bude po změně stanov transparentnější a ekologičtější"
author: MHMP
image: posts/zabransky-kreslo.jpg
tags: [Trade Centre Praha, Městské firmy, Majetek]
---

Městská akciová společnost TRADE CENTRE PRAHA (TCP) se stane už druhou městskou společností po Operátorovi ICT, která bude mít veřejnou politiku odměňování. Mezi svými hlavními cíli bude mít i zveřejňování otevřených dat o své činnosti a hospodaření. Jako první městská společnost navíc bude mít povinnost podílet se na snaze snižovat emise skleníkových plynů a její hospodaření bude také transparentnější. Změnu stanov na svém zasedání minulý týden schválilo Zastupitelstvo hl. m. Prahy. 

Do stanov společnosti přibyla také povinnost předkládat valné hromadě ke schválení návrh střednědobé a dlouhodobé strategie společnosti a transparentnější nastavení politiky odměňování členů představenstva.

> „Včlenění těchto bodů do stanov je důležité proto, že právě ve stanovách lze společnosti určit i jiné cíle než jen vydělávat co nejvíce peněz. Ekonomických cílů se TCP nicméně nevzdává, skrze otevřená výběrová řízení se jí daří významně navyšovat příjmy z nájmů pro Prahu,“ říká radní hl. m. Prahy pro majetek, transparentnost a legislativu Adam Zábranský.

Společnost TCP spravuje a zajišťuje obchodní využití vybraných nemovitostí ve vlastnictví hlavního města Prahy, včetně Paláce Adria, Aquacentra Šutka, bazénů na Strahově a v Hloubětíně nebo Negrelliho viaduktu, Kasáren Karlín a pražských náplavek.

Návrh stanov byl schválen na zasedání představenstva společnosti a posléze i dozorčí radou. Po projednání zastupitelstvem zasedne rada v působnosti valné hromady a změnu stanov finálně schválí. 
