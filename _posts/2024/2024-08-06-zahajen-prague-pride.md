---
title: "Začal festival Prague Pride, Praha vyvěsila duhovou vlajku"
author: MHMP
image: posts/duhova.jpg
tags: [Akce]
---
 
Na budově Nové radnice Magistrátu hl. m. Prahy zavlála duhová vlajka, která symbolizuje toleranci a úctu ke všem lidem.  Vlát bude celý týden po dobu trvání festivalu Prague Pride. Vedení hlavního města tím vyjadřuje největšímu lidskoprávnímu festivalu v Česku symbolickou podporu.

Festival Prague Pride trvá od pondělí 5. do neděle 11. srpna 2024. Pro návštěvníky je připraveno více než 200 festivalových akcí na různých místech ve městě. Vyvrcholením festivalu bude průvod Pride Parade v sobotu 10. srpna od 12:00 hodin z Václavského náměstí do Letenských sadů.

> „Každý z nás má právo být šťastný, milovaný, a především má právo být sám sebou. Vždy budu stát na straně rovných příležitostí pro všechny lidi, bez ohledu na jejich sexuální orientaci. I proto jsem rád, že jsme u příležitosti zahájení festivalu Prague Pride na balkoně budovy magistrátu slavnostně vyvěsili duhovou vlajku na znamení tolerance, odvahy a respektu k druhým,“ uvádí Jiří Pospíšil, náměstek primátora pro oblast kultury, cestovního ruchu, památkové péče, výstavnictví a péče o zvířata (animal welfare).

Tématem letošního ročníku festivalu je rodina nikoliv definována pokrevní příbuzností, ale láskou, vzájemným respektem a bezpodmínečným přijetím. Zástupci hlavního města, kteří dnes duhovou vlajku na radnici vyvěsili, vyzývají, aby všechny rodiny měly stejná práva a povinnosti. „Podporujeme rozmanitost, inkluzi a rovná práva pro všechny. Připojte se k nám a oslavte tento týden Prague Pride s námi, protože láska je láska a každý by měl mít právo být sám sebou,“ říká náměstkyně primátora pro životní prostředí a klimatický plán Jana Komrsková.

Záštitu nad festivalem převzali (v abecedním pořadí):

* Markéta Pekarová Adamová – předsedkyně Poslanecké sněmovny Parlamentu České republiky
* Ivan Bartoš – místopředseda vlády pro digitalizaci a ministr pro místní rozvoj
* Jan Lipavský – ministr zahraničních věcí
* Klára Šimáčková Laurenčíková – zmocněnkyně vlády pro lidská práva
* Terezie Radoměřská – starostka městské části Praha 1
* Vít Rakušan – 1. místopředseda vlády a ministr vnitra
* Bohuslav Svoboda – primátor hl. m. Prahy
* Hana Třeštíková – místostarostka městské části Praha 7
