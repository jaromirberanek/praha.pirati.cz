---
title: "Piráti požadují objasnění absurdního úniku tajného dokumentu se lživým obviněním "
author: Piráti Praha
image: posts/adam-zizkov.jpg
tags: [Kauzy]
---
 
Praha, 30. dubna 2024 – Pražští Piráti chtějí vědět, kdo médiím poskytl dokument, který je označen za tajný. Tento pamflet lživě obviňuje poradce radního Adama Zábranského Petra Beneše z údajného vyzrazení tajných informací v souvislosti se soudním sporem mezi Prahou a společností Vinci. Pirátům tento dokument na rozdíl od médií nebyl poskytnut, nejsou tudíž seznámeni s jeho obsahem a nemohou se vůči nepravdivým nařčením bránit.
 
Piráti považují za přirozené, když ředitel jakékoliv odboru v případě podezření na nekalé jednání napíše podání na odbor právní podpory (PRP), aby toto podezření prošetřil k tomu kompetentní orgán. Standardní postup ale v tomto případě nebyl dodržen. Kdyby ředitel odboru hospodaření s majetkem Jan Rak a úřad postupovali standardní cestou, PRP by věc vyšetřil a zjistil by, že Petr Beneš nevyzradil Radmile Kleslové žádné tajné informace, které by Prahu mohly poškodit v soudním sporu, a případ by uzavřel. Někdo tento dopis nicméně rozeslal novinářům, čímž způsobil zásadní poškozování dobrého jména Petra Beneše a potažmo Adama Zábranského a celé Pirátské strany.

> „Ředitel Magistrátu deklaroval, že úřad s dokumentem zachází řádně a z jeho strany tedy k úniku informací nedošlo. Pořád však nevíme, kdo za tím stojí. Tento člověk by se nám měl omluvit a nést patřičnou odpovědnost za hrubé poškození dobrého jména Pirátské strany šířením nepravdivého nařčení,” říká Adam Zábranský.

O existenci dokumentu se Piráti dozvěděli až minulý týden z médií. Žádali proto o jeho kopii či nahlédnutí, ta však nebyla Pirátům dosud dodána. 

> „Nemůžeme se kvalifikovaně vyjádřit k dokumentu, který nám nebyl poskytnut a nejsme tak seznámeni s jeho obsahem. Úřad nám ho neposkytl s odkazem na zákon o ochraně oznamovatelů. Paradoxem ale je, že tento dokument někdo rozesílá do médií. Oficiálně koloval jen mezi několika málo lidmi, kteří jsou všichni zaměstnanci Magistrátu, a je tedy zjevné, že i za únik a úmyslné poškozování dobrého jména Pirátů je zodpovědný některý ze zaměstnanců úřadu. Chceme vědět, kdo to byl, protože se budeme právně bránit. Jestliže ředitel Magistrátu říká, že úřad s dokumentem zacházel řádně, již nezbývá mnoho možností a jeví se jako pravděpodobné, že informace médiím poskytl sám oznamovatel nebo někdo na jeho popud. Zároveň chceme, aby Magistrát co nejdříve prošetřil samotné podání od ředitele Raka, aby Petr Beneš mohl očistit své jméno. Netušíme, jaké informace měl podle ředitele odboru údajně vynést a jak by Prahu mohlo případné vyzrazení poškodit,” uvádí Adam Zábranský, radní pro majetek, transparentnost a legislativu. 

> „Těší mě, že je zájem o moji práci. Jak je vidět, evidentně jsem někomu šlápl na kuří oko. Denně pracuji na tom, aby s penězi Pražanů bylo nakládáno hospodárně. Žádné tajné informace jsem nikomu nevyzradil a nařčení považuji za absurdní. Snažím se odvádět maximálně dobrou práci pro Prahu. V tuto chvíli zvažuji podání žaloby za poškození dobrého jména. Vypadá to na cílený útok, který se mě snaží zdiskreditovat,” dodává Petr Beneš, opoziční zastupitel městské části Praha 10 a poradce Adama Zábranského.

Vyjádření bylo upraveno s ohledem na deklaraci ředitele Magistrátu, že úřad s dokumentem zacházel řádně a tedy informaci o něm médiím neposkytnul.

