---
title: "Vyhledávání spojení nové generace je v aplikaci PID Lítačka přizpůsobené každému cestujícímu na míru"
author: MHMP
image: posts/0hrib.jpg
tags: [Doprava]
---
 
Pražská městská společnost Operátor ICT (OICT) spustila revoluční vyhledávač nové generace v mobilní aplikaci PID Lítačka, která slouží pro kompletní odbavení a cestování po Praze a Středočeském kraji. Vyhledávač najde nejvýhodnější a nejrychlejší spojení kombinací městské a veřejné hromadné dopravy, vlaků, taxi, chůze, sdílených i vlastních aut a kol. Unikátní vyhledávač trasy přispěje k plynulejší dopravě a napomůže snížit environmentální zátěž osobní dopravy. PID Lítačka se tak stává jedinou mobilní aplikací, která cestujícím v české metropoli a Středočeském kraji naplánuje cestu od A do Z, včetně nákupu jednotlivých jízdenek, dlouhodobých kupónů či platby za parkování, a to vše přizpůsobené na míru každému cestujícímu.

> „Vyhledávač spojení nové generace v aplikaci PID Lítačka představuje revoluci v pražské dopravě. Umožní zcela nové kombinace způsobů pohybu po městě propojených do jedné trasy, které ocení všichni cestující, chodci a cyklisté v rámci úspory času. Je na místě poděkovat všem, kteří se na vývoji této nové městské inovace podíleli už od minulého volebního období, a popřát jim mnoho energie do prvních týdnů provozu vyhledávače, kdy se budou ladit praktické detaily,“ říká k vyhledávači spojení nové generace pražský náměstek pro oblast dopravy Zdeněk Hřib.

Oproti ostatním vyhledávačům, které nabízejí trasu jen v rámci jednoho dopravní módu (např. MHD), nebo více dopravních módů, které se ale vzájemně nekombinují, je vyhledávač v PID Lítačce jednou ze špičkových inovací. Umožňuje totiž využití všech dopravních módů osobní dopravy i jejich kombinace v rámci jedné trasy. To je unikátní nejen v Česku, ale i ve světovém měřítku.

Hlavním cílem projektu bylo rozšířit aplikaci o generačně vyšší standard vyhledávání spojů a tras a zlepšit tak možnosti informování uživatel o dopravních službách a možnostech jejich elektronického odbavování.

Pražský radní pro ICT, Smart City, vědu a výzkum Daniel Mazur k novince v aplikaci uvádí: 

>„Vyhledávač tras nové generace je unikátní a mohl v Praze vzniknout jen díky jedinečné datové základně, ze které čerpá při počítání trasy. Je to výborná vizitka celého týmu datové platformy Golemio. Datová základna, kterou Operátor ICT pro tyto účely sdružuje, představuje téměř celou datovou reprezentaci dopravní reality osobní dopravy v Praze a Středočeském kraji. Jde o více než 30 rozdílných datových podkladů od silničních map a cystické infrastruktury přes jízdní řády, reálná data s polohami vozidel, obsazenost parkovišť, zohledňování výluk, intenzitu dopravy na silnicích až po zohlednění funkčnosti výtahů a eskalátorů v pražském metru.”

Mobilní aplikaci PID Lítačka aktuálně využívá už více než 1,5 milionu uživatelů a 1 milion uživatelů užívá aplikaci jako identifikátor. V loňském roce například prostřednictvím aplikace PID Lítačka bylo vyhledáno více než 100 milionů dopravních spojení či bylo aktivováno přes 8,4 milionů jízdenek. 

> „Nový vyhledávač představuje přelomové technické řešení, protože dokáže integrovat data od vícero soukromých poskytovatelů služeb, která běží na naší datové platformě Golemio a jsou využívána pro aplikaci PID Lítačka. Necelý týden po postupném nasazování nové funkcionality vidíme, že již 13 procent uživatelů mobilní aplikace PID Lítačka vyhledávač nové generace používá, a to jsme teprve na začátku," vysvětluje Benedikt Kotmel, předseda představenstva společnosti OICT, která má provoz a rozvoj mobilní aplikace PID Lítačka na starosti.

> „Oceňuji především, že záměrem OICT při vývoji vyhledávače nové generace bylo podpořit zájem obyvatel Prahy a Středočeského kraje o udržitelné a šetrné formy dopravy a snížit časovou náročnost při cestování. Využíváním veřejné dopravy se snižuje automobilový provoz ve městě, což přispívá k ochraně životního prostředí,“ připojuje náměstkyně primátora pro oblast životního prostředí a klimatického plánu Jana Komrsková.

> „Vyhledávač nové generace kromě odjezdů a příjezdů informuje uživatele PID Lítačky také o zpožděních, o umístění zastávek veřejné hromadné dopravy, o místech, kde parkují sdílená kola či auta, a parkovištích, kde je možné zaparkovat vlastní auto (navádění automobilů na P+R parkoviště). Stačí zadat, jaké dopravní prostředky má vyhledávač zahrnout, a výsledkem je cesta šitá cestujícímu na míru,“ doplňuje ke spuštěné novince radní pro veřejnou dopravu Středočeského kraje Petr Borecký. 
