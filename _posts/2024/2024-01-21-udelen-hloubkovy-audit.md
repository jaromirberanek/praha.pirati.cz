---
title: "Praha uložila dopravnímu podniku hloubkový interní audit na výběrové řízení na metro D"
author: MHMP
image: posts/0hrib.jpg
tags: [Doprava, Metro D]
---
Hlavní město uložilo Dopravnímu podniku hl. m. Prahy (DPP) hloubkový interní audit. Audit bude zaměřen na hodnocení referencí uchazečů o veřejnou zakázku, tedy na oblast, kvůli které Úřad pro ochranu hospodářské soutěže (ÚOHS) zrušil v rámci prvoinstančního rozhodnutí výběr dodavatele na další etapu metra D.

> „Veřejná zakázka na druhou etapu stavby Metra D je plně v odpovědnosti představenstva DPP a zejména generálního ředitele Petra Witowského. S průběhem tohoto výběrového řízení nejsem spokojen. Je tedy na místě, aby byl tendr důkladně zkontrolován prostřednictvím hloubkového interního auditu, který se zaměří na Antimonopolním úřadem nepravomocně zpochybněné hodnocení zkušenosti jednotlivých členů odborného personálu vybraného zhotovitele. Jedná se o důležitý krok pro to, aby mohly být vyloučeny jakékoliv pochybnosti ohledně výběrového řízení,“ uvedl náměstek primátora pro oblast dopravy Zdeněk Hřib.

Úřad pro ochranu hospodářské soutěže vydal ohledně výběrového řízení na metro D v krátkém sledu dvě rozhodnutí. V rámci prvního ÚOHS zamítl ve druhém stupni rozklad společnosti Metrostav DIZ a už podruhé potvrdil správnost nastavených podmínek zadávacího řízení veřejné zakázky na zhotovitele stavby druhého úseku metra D. Toto klíčové rozhodnutí ÚOHS je konečné a znamená, že zadávací dokumentace této veřejné zakázky je v naprostém pořádku a zadávací řízení už nemůže být z tohoto důvodu zrušeno, a nehrozí tak několikaletý odklad stavby.

V druhém rozhodnutí ÚOHS prvoinstančně rozhodl o zrušení rozhodnutí Dopravního podniku hl. m. Prahy o výběru dodavatele na stavbu druhého úseku metra D z 5. září 2023, a to z důvodu, že DPP údajně nemohl dojít k jednoznačnému závěru ohledně ověření některých referencí vítězného uchazeče. DPP toto důrazně odmítá a proti rozhodnutí podá rozklad.


