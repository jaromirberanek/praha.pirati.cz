---
title: "Nový dotační program podpoří inovační akce částkou pět milionů korun z rozpočtu Prahy"
author: MHMP
image: posts/mazur5.jpg
tags: [Inovace, Pražský inovační institut]
---
 
Rada hl. m. Prahy v pondělí schválila Program na podporu akcí v oblasti inovací v hlavním městě pro rok 2024. Program spouští město s cílem poskytovat podporu inovačním akcím systematicky a předvídatelně. K financování akcí z tohoto programu Praha pro rok 2024 vyčlenila 5 milionů korun.

Program je určen k podpoře dvou typů akcí: Na podporu akcí k popularizaci a vzdělávání v oblasti inovací Praha vyčlenila 3 miliony korun. Další 2 miliony korun jsou určeny na podporu akcí typu veletrhů, výstav a fór, které pomáhají propojovat a rozvíjet startupy a malé a střední podniky v oblastech umělé inteligence, vesmírných aktivit, biotechnologií, urbánních inovací a inovací ve vzdělávání, které vyplývají z platné [Regionální inovační strategie hlavního města Prahy (RIS3)](https://www.prazskyinovacniinstitut.cz/projekty/ris3praha).

> „Praha dlouhodobě podporuje akce uvedeného druhu, jen v uplynulých 3 letech vyhověla žádostem v objemu milionů korun. Hlavním cílem vytvoření dotačního programu je zpřehlednění procesu poskytování dotací s tímto účelem, maximální transparentnost dotačního prostředí a podpora rozvoje inovačního ekosystému v hl. m. Praze,“ říká radní pro oblast ICT, Smart City, vědy, výzkumu a inovací Daniel Mazur.

O dotace budou moci v termínu od 13. května 2024 do 24. května 2024 žádat pořadatelé akcí, které se již konají opakovaně na území hl. m. Prahy, mají minimálně dvouletou historii a prezenční účast nejméně 200 registrovaných zájemců.

Podstatná část programu musí být v souladu s cíli Regionální inovační strategie hlavního města Prahy, jako je podpora nadaných žáků od počátku jejich vzdělávání, zvýšení míry podnikatelství absolventů terciárního vzdělávání, usnadnění rozvoje nových inovativních malých a středních podniků a rozvoj inovační infrastruktury pro začínající inovativní firmy.

Maximální výše dotace na jednotlivou akci je 1 milion Kč. Žádosti posoudí Komise Rady hl. m. Prahy pro vědecko-technologický park a inovační prostředí metropolitní oblasti Prahy a o udělení dotací následně rozhodne Rada hl. m. Prahy.
