---
title: "Pololetní prázdniny v Praze: Starý mobil jako dětská vstupenka do zoo pomůže i gorilám"
author: MHMP
image: posts/jana-komrskova.jpg
tags: [ZOO Praha, Životní prostředí]
---

Akce starý mobil za vstupenku kromě odměny dětem za pololetní vysvědčení podporuje také projekt „Pomáháme jim přežít“ zaměřený na gorily nížinné. Z každého odevzdaného přístroje se na konto projektu přičte 20 Kč.

Starý mobil za vstupenku do zoo mohou děti do 15 let v doprovodu dospělé osoby vyměnit v pátek 2. února, v den pololetních prázdnin.

> „Dle odhadů mají Češi doma více než 10 milionů nepoužívaných či již nepoužitelných mobilních telefonů. Ty se ale dají samozřejmě recyklovat, děje se to ovšem jen zcela minimálně. Když mobil skončí na skládce, dochází k uvolňování toxických látek. Recyklací mobilů se získávají zpět vzácné kovy důležité pro jejich výrobu a těžící se právě v domovině goril nížinných, v Africe,“ vysvětluje Jana Komrsková, náměstkyně primátora pro životní prostředí a klimatický plán.

O ekologickou recyklaci starých mobilů ze zoo se postará neziskový spolek Remobil a společnost Asekol, společně z každého přístroje přispějí 20 Kč na projekt „Pomáháme jim přežít“.

> „Pražané samozřejmě mají kam svá stará zařízení bezpečně odkládat. Buď u prodejců elektroniky nebo do červených kontejnerů Asekol, nejbližší si najdou jednoduše na stránce cervenekontejnery.cz. Bohužel této možnosti lidé příliš nevyužívají a mobily zbytečně leží doma v šuplíku. Akce zaměřená na děti, a hlavně oblíbené chovance zoo gorily nížinné, je skvělou příležitostí, jak důležitost recyklace starých mobilů připomenout,“ doplňuje Jana Komrsková.

Dnes kriticky ohrožené gorily nížinné začala pražská zoo chovat již v roce 1963 a od té doby zde byly chovány dvě desítky těchto fascinujících zvířat. Některé z nich se zde i narodily. Nejnovějším přírůstkem je mládě samice Duni a samce Kisumu, které se narodilo 2. ledna. Ve volné přírodě se za posledních 20 let snížil počet goril nížinných o 60 %. Příčinou je především odlesňování deštných pralesů v Africe, které jsou jejich domovem. Děje se tak z velké části kvůli těžbě dřeva a dalších surovin, jako jsou vzácné kovy niob a tantal používané právě pro výrobu mobilních telefonů.
