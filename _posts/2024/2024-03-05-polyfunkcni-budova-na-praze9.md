---
title: "Pražští radní dali zelenou výstavbě polyfunkční budovy v Praze 9"
author: MHMP
image: posts/zabransky-kreslo.jpg
tags: [Majetek]
---
 
Rada hl. m. Prahy v pondělí umožnila výstavbu polyfunkční budovy u metra Prosek v Praze 9. Stavba je možná díky čerpání koeficientů zastavěnosti ze sousedních městských pozemků. Město za to získá sumu 8,5 milionu korun bez DPH stanovenou znaleckým posudkem.

Díky čerpání koeficientu zastavěnosti z městských pozemků ve výměře 978 metrů čtverečních vznikne na rohu ulic Vysočanská a Zubrnická jedenáctipatrová budova s podzemními garážemi. V celém objektu bude 149 bytů a přibližně 1 000 metrů čtverečních komerčních ploch. Podél jihozápadní strany budovy vznikne také nová slepá obousměrná komunikace s parkovacími místy a mezi ulicemi Zubrnická a Vysočanská vznikne pěší propojení.

Stavitel zde již vlastní sousední pozemky, které byly původně ve vlastnictví městské části Praha 9. Původní projekt, o jehož schválení žádal v roce 2018, byl upraven dle požadavků Institutu plánování a rozvoje hl. m. Prahy.    

> „Stavět přímo u stanice metra dává velký smysl, je to v souladu s přístupem tzv. transit-oriented development, tedy rozvoje orientovaného na veřejnou dopravu. Město díky umožnění čerpání koeficientů ze svých pozemků získává nemalé finanční prostředky. Jde tedy o typický příklad win-win situace,“ shrnuje radní pro majetek, transparentnost a legislativu Adam Zábranský.   
