---
title: "Praha zvýší cenu za nucený odtah vozidel, která umožní rozšířit kapacitu odtahů v ulicích města"
author: MHMP
image: posts/novaradnice7.jpg
tags: [Doprava]
---
 
Pražští radní v pondělí schválili nařízení hlavního města Prahy, kterým se mění dřívější nařízení č. 2/2013 Sb. hl. m. Prahy, o maximálních cenách za nucené odtahy vozidel včetně jejich střežení na parkovišti. Součástí nového nařízení je úprava ceníku, kdy zvýšení ceny za nucený odtah umožní navýšit kapacitu odtahů a v ulicích hlavního města tak ubude špatně zaparkovaných aut. Konkrétně bylo uloženo Správě služeb hl. m. Prahy, aby navýšila roční kapacitu odtahů na minimální počet 25 tisíc.

> „Chceme navýšit kapacity nucených odtahů, ale zároveň nechceme, aby muselo město více doplácet na “hříšníky”. Proto jsme navýšili ceny za nucený odtah i požadovanou kapacitu odtahů na dvojnásobek. Toto opatření povede k vyššímu respektu k stanoveným pravidlům a v delším časovém horizontu k poklesu počtu přestupků v centru i v okrajových částech města,“ říká náměstek primátora hl. m. Prahy pro oblast dopravy Zdeněk Hřib.

> „Ceny odtahů se od roku 2013 neměnily. Je tedy logické, že neodpovídají skutečným nákladům na provedení odtahu. Tento rozdíl pak dotuje město a v konečném důsledku bohužel poctiví řidiči, kteří doplácí na bezohlednost těch nepoctivých. Tímto nařízením máme šanci postupně tento nešťastný stav změnit a napravit chyby minulých vedení magistrátu, která situaci podcenila. Zároveň je ale potřeba této recidivě předcházet – a to bez nové výstavby parkovacích domů a co nejspravedlivějších pravidel pro všechny Pražany i návštěvníky nepůjde, a toho jsme si vědomi,“ uvádí předseda zastupitelského klubu SPOLU Tomáš Portlík.

Hlavní město vypořádalo veškeré připomínky, jež se sešly k návrhu nařízení hlavního města Prahy, kterým se mění nařízení č. 2/2013 Sb. hl. m. Prahy, o maximálních cenách za nucené odtahy vozidel včetně jejich střežení na parkovišti. Pondělním rozhodnutím Rady hl. m. Prahy pak Praha přistupuje k samotné úpravě nařízení. Nastavení ceníku vychází z konsenzuálního pozměňovacího návrhu náměstka primátora pro dopravu Zdeňka Hřiba k tisku předloženého primátorem hl. m. Prahy Bohuslavem Svobodou.
 
Jeho důležitou součástí je úprava ceníku za nucený odtah, který se neměnil už od roku 2013. Řidiči špatně zaparkovaných vozidel tak zaplatí maximální cenu za úplný odtah místo dosavadních 1 900 Kč nově 3 800 Kč, namísto 1 250 Kč za neúplný odtah to bude nyní 2 500 Kč a za zpětný odtah už řidiči nezaplatí 3 800 Kč, nýbrž částku 7 000 Kč. Ostatní položky v ceníku zůstávají beze změny.

Součástí usnesení radních je i požadavek na Správu služeb hl. m. Prahy, která odtahy zajišťuje, aby výrazně navýšila roční kapacitu odtahů.

> „Správa služeb navýší kapacitu odtahů na minimálně 25 tisíc vozidel ročně. Z toho bude vyhrazeno 10 procent pro městské části Praha 11 až Praha 22 a dalších 10 procent odtahů pro městské části na okraji metropole, tedy mimo Prahu 1 až Prahu 22,“ sděluje náměstek primátora Zdeněk Hřib a dodává: „Správa služeb také dostala úkol, aby vyčíslila konkrétní jmenovité náklady úplného, neúplného a zpětného odtahu, které z odtahů plynou pro město. Dále mají předávat anonymizovaná data o jednotlivých odtazích a jejich lokalitách do městské datové platformy Golemio, aby bylo možné odtahy monitorovat na základě dat. Odbor dopravy dále zpracuje analýzu, jak do procesu nucených odtahů efektivně na principu dobrovolnosti zapojit také městské části a jimi zřizované organizace.“

 
