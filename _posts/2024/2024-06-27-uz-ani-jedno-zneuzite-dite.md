---
title: "Eva Tylová vyzývá: Už ani jedno zneužité dítě! Petice žádá zajištění potřebné ochrany dětí před sexuálním zneužíváním a zpřísnění trestů za tyto činy"
author: MHMP
image: posts/4piratskecentrum.jpg
tags: [Sociální politika, Petice]
---
 
Praha, 27. června 2024 – Tresty za pohlavní zneužití a další sexuální násilí na dětech nejsou adekvátní, nejsou odrazující a stávající legislativa nezajišťuje dostatečnou ochranu dětí před opakováním této násilné trestné činnosti. Statistiky a současná praxe mluví jasně. Změnit se to snaží petice, která požaduje po Ministerstvu spravedlnosti úpravu trestního zákoníku tak, aby zajistila možnost celoživotního zákazu práce s dětmi v případě závažných trestných činů, vyloučení dohody o vině a trestu a alternativních trestů a řadu dalších opatření dle doporučení expertů. Petici iniciovala zastupitelka hl. m. Prahy Eva Tylová společně se senátorkou Hanou Kordovou Marvanovou, dokumentaristkou Olgou Sommerovou a lékařkou Džamilou Stehlíkovou. Výzvu podpořili také odborníci a známé osobnosti. Petici může svým podpisem podpořit každý občan.

> „Tresty za sexuální násilí na dětech jsou nedostatečné a neodrazují od opakování. Podle statistických údajů v roce 2023 pohlavní zneužití dětí skončilo podmíněným trestem v 257 případech z 296 případů, to je v 86 %. V předchozích letech byl poměr obdobný. Problémem je také omezená lhůta 10 let, na kterou dle trestního zákoníku je možné uložit zákaz činnosti práce s dětmi za závažné trestné činy v sexuální oblasti spáchané na dětech. V řadě případů čin pachatel po uplynutí lhůty zákazu činnosti zopakoval,” upozorňuje iniciátorka petice Eva Tylová na data veřejně dostupné z webu justice.cz. Téma podrobně probírala s experty věnující se této trestné činnosti, mimo jiné s Bílým kruhem bezpečí. 

> „Petici jsme iniciovala, abych společně s veřejností vytvořila tlak na Ministerstvo spravedlnosti, aby postihy za tyto trestné činy v novele trestního zákoníku zpřísnilo, včetně možnosti uložení celoživotního zákazu práce s dětmi tak jako je tomu např. na Slovensku či v Polsku. Už ani jedno dítě nesmí být zneužito kvůli chybě v systému,” vyzývá Tylová. Evu Tylovou v její snaze podpořila senátorka a kolegyně ze zastupitelstva hl. města Prahy a také významná advokátka Hana Kordová Marvanová, psychiatrička a psychoterapeutka Džamila Stehlíková a dokumentaristka a pedagožka Olga Sommerová, které se staly členkami petičního výboru.

> „Oběti trestných činů si zaslouží ochranu před pachateli, a to i po vynesení odsuzujícího rozsudku, zejména pokud jsou oběťmi děti. Trestné činy proti lidské důstojnosti v sexuální oblasti spáchané na dětech představují jedno z nejtěžších traumat a mají často celoživotní dopad. Považuji za nepřijatelné, že připravovaná novela trestního zákoníku má obecně vést ke zmírnění trestní represe i u závažných trestných činů. A v případě trestných činů v sexuální oblasti vůči dětem by naopak měly být trestní sankce přísnější, včetně možnosti trvalé ochrany dětí před takovými pachateli uložením trvalého zákazu činnosti práce s dětmi,“ doplňuje Hana Kordová Marvanová. 

Konkrétní požadavky petice a důvody jejího založení členky petičního výboru představily novinářům a veřejnosti na tiskové konferenci ve čtvrtek 27. června dopoledne v Pirátském centru na Moráni.

> „Upozorňuji na to, že u značné části pachatelů sklon ke zneužívání dětí tzv. parafilie, konkrétně pedofilie, je celoživotní a vrozená, prakticky se nedá vyléčit. Zakazovat pachatelům činnost s dětmi pouze na pět až deset let nedává smysl, protože usilujeme o prevenci této trestné činnosti a lepší ochranu dětí vycházející z principu nejlepšího zájmu dítěte. Proto rozhodně z pozice lékařky podporuji, aby se staly klíčové legislativní změny na ochranu dětí státem,“ uvádí lékařka Džamila Stehlíková. 

> „Násilí na dětech stoupá nejen v rodinách, ale i v kyberprostoru. Proto bych ráda připomněla významný dokument “V síti”, ve kterém jsme měli unikátní příležitost vidět sexuální predátory v přímém přenosu. Díky tomuto dokumentu policie stíhala kolem 40 osob, někteří poté dostali pouze podmínku. To je skutečně otřesné. Děti, jsou pro společnost to největší bohatství”, dodává Olga Sommerová. Celé znění petice, které podpořila také odbornice na danou problematiku a zmocněnkyně zvlášť zranitelných obětí Pavla Komedová, poslankyně Olga Richterová a Klára Kocmanová, senátorka Adéla Šípová, známé osobnosti jako Ewa Farna, Barbora Hrzánová, Andrea Růžičková a další.
