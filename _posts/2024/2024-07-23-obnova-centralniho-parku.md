---
title: "Praha dokončí obnovu Centrálního parku na Jižním Městě zahrnující výsadbu stromů i vybudování toalet, altánu, mlhoviště, nového mobiliáře nebo kavárny"
author: MHMP
image: posts/komrskova-zhmp2.jpg
tags: [Životní prostředí]
---
 
Rada hl. m. Prahy na dnešním jednání rozhodla o výběru dodavatele stavebních prací v rámci veřejné zakázky na dokončení Centrálního parku na Jižním Městě. Nabídková cena je ve výši 74,9 milionu Kč bez DPH. Cílem úprav je prostor dotvořit, doplnit chybějícím zázemím a vytvořit zde plnohodnotný městský park.

> „Centrální park je další velkou revitalizací, kterou pro Pražany chystáme. V běhu již je obnova parku na Vítkově a také letos začala nákladná revitalizace náměstí Jiřího z Poděbrad, včetně parku. Společným pojítkem všech těchto projektů je výsadba nové zeleně nebo lepší zasakování dešťové vody v souladu s naším klimatickým plánem. A v neposlední řadě je také důležité zlepšování vybavenosti, aby v městské zeleni mohli občané aktivně a komfortně trávit volný čas,” říká náměstkyně primátora hl. m. Prahy pro životní prostředí a klimatický plán Jana Komrsková.

> „Kultivujeme parky, další zelené plochy a rekreační místa po celé Praze, další fáze obnovy Centrálního parku na Jižním Městě do této strategie zapadá. Obyvatelé z okolní zástavby se tak dočkají pestrého zázemí k odpočinku – ať už jde o úpravu cyklostezky, novou kavárnu, altán, gril a řadu dalšího včetně toalet. Tato lidnatá část hlavního města si to nepochybně zaslouží,“ sděluje primátor hl. m. Prahy Bohuslav Svoboda.

Jedná se o dokončení střední části parku, která tvoří dvě třetiny celkové plochy a navazuje na již dříve uskutečněné etapy obnovy plochy. Stavba Centrálního parku vznikala v minulosti postupně v návaznosti na výši finančních prostředků ve schválených ročních rozpočtech. První etapy vznikly už v roce 2012, další část pak byla dokončena v roce 2019.

Plocha parku je v současnosti využívána pro krátkodobou rekreaci obyvatel sídliště. Aktuální obnovou se tak princip užívání plochy nezmění, naopak je cílem prostor dotvořit a doplnit chybějící zázemí. Do Centrální části parku budou v souladu s požadavky městské části Praha 11 soustředěny společensko – sportovně rekreační aktivity, aby zde vznikl plnohodnotný městský park.

Stavební práce mají zahrnovat především doplnění vybavenosti v centrální ploše parku, dále terénní úpravy a modelace, vybudování zpevněných ploch nebo úpravu komunikací a cyklostezky. V plánuje je také výstavba objektů, kde vznikne kavárna, sklad i toalety, počítá se i s novým altánem, amfiteátrovými schody, stavbou obvodové zdi, podiem, mlhovištěm, grilem, pítkem nebo s novým mobiliářem.

Důležitou součástí záměru je také realizace splaškové kanalizační přípojky, vodovodní přípojky s rozvodem vody po areálu, veřejného osvětlení a příprava slavnostního osvětlení nebo založení parkového trávníku, výsadba stromů a rostlin.

V rámci otevřeného výběrového řízení byla jako ekonomicky nejvýhodnější nakonec vyhodnocena nabídka účastníka CETUS PLUS, a.s. ve výši 74 893 932,05 Kč bez DPH. Nabídková cena vybraného dodavatele nepřevýšila předpokládanou hodnotu veřejné zakázky. Realizace stavby by se měla uskutečnit v letech 2024 až 2025. Práce by měly trvat 15 měsíců.
