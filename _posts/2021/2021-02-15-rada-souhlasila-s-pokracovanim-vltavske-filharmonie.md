---
date:         2021-12-22
tags:        [Kultura, Vltavská filharmonie]
title:        "Rada souhlasila s pokračováním projektu Vltavské filharmonie"
image: 	      posts/vltavska-filharmonie.jpg
author:       MHMP
---
 
**Stavba špičkového koncertního sálu Vltavské filharmonie v pražských Holešovicích se výrazně přiblížila. S pokračováním projektu dnes souhlasili pražští radní. Vycházeli při tom ze studie využitelnosti od mezinárodního konsorcia firem, které vede proslulý ateliér Henning Larsen a jehož dalšími členy jsou konzultantské firmy AEA a Buro Happold.** O projektu, který díky analýze dostal první reálné obrysy, bude nyní ještě jednat Zastupitelstvo hlavního města Prahy. Pokud mu dá zelenou, začne se připravovat mezinárodní architektonická soutěž. Vyhlášena by měla být ve druhé polovině letošního roku a předcházet jí bude ještě podrobnější analýza financování provozu filharmonie.

>„Praha není jen skanzen, který pouze čerpá ze své bohaté historie. Nové projekty jsou pro udržitelný rozvoj města nezbytné. Naše město potřebuje i moderní architekturu, pomocí které naše generace s velkou pokorou doplní dílo našich předků. Teď jsme opět o krok blíž k vybudování nového koncertního sálu Vltavské filharmonie a já se těším se na jeho výslednou podobu,” uvedl primátor hl. m. Prahy Zdeněk Hřib

>„Dnes jsme udělali důležité rozhodnutí pro vznik nového koncertního sálu, který se stane impulsem pro zahájení tolik potřebné proměny zanedbaného území Bubny-Zátory a vznik moderního městského centra na levém břehu Vltavy. Naší ambicí je získat novou architektonickou dominantu Prahy a oživit kulturní život v metropoli. Předpokládané zahájení stavby v roce 2027 je samozřejmě podmíněno dalšími schvalovacími procesy,“ konstatoval 1. náměstek primátora Petr Hlaváček.

Podle odborníků z Henning Larsen je vybraná lokalita na břehu Vltavy v pražských Holešovicích vhodným místem pro stavbu. Jejich analýza také popsala a doporučila konkrétní parametry koncertního sálu a celé budovy filharmonie, jeho zapojení do kulturní mapy města, využití jednotlivých prostor i výši investice, možnosti provozování a ekonomiku jeho fungování. Experti při tom vycházeli ze srovnání různých parametrů u 25 nedávno postavených koncertních sálů především v Evropě, ale i v Asii nebo Americe, a přihlédli také k pražským podmínkám.

Budova Vltavské filharmonie v Praze by podle doporučení z analýzy měla mít celkem tři sály: hlavní - koncertní pro 1 800 diváků, malý sál pro komorní hudbu s kapacitou 500 míst a multifunkční pro ostatní žánry a typy akcí s kapacitou až 700 míst. Hlavní koncertní sál nabídne světovou úroveň akustiky a zázemí odpovídající standardům 21. století, díky čemuž se stane kulturním centrem hudebního života v Praze.

Počítá se i s využitím venkovního veřejného prostranství pro kulturní program. Celý prostor by se tak měl stát každodenně a celodenně využívaným a pulzujícím místem. Filharmonie podle odhadů přiláká ročně přes 600 tisíc návštěvníků, venkovní a přilehlé prostory pak dalších celkem až 1,2 milionu.

>„Pro T0P 09 je to moc důležitý moment. Výstavba špičkového koncertního sálu Vltavské filharmonie v pražských Holešovicích byl jedním z klíčových bodů našeho volebního programu. Je jasné, že v tomto volebním období se ještě nezačne stavět, ale pokud se podaří vypsat a vybrat vítěze mezinárodní architektonické soutěže, budu spokojený. Praha potřebuje světovou architekturu. A toto bude stavba, kterou zanecháme pro další generace,“ sdělil předseda pražské TOP 09 Jiří Pospíšil.

Architektonicky výrazný objekt filharmonie postavený co nejblíže Vltavě má ambici nastartovat revitalizaci území Bubny-Zátory a celé Prahy 7. Propojení objektu s Vltavou a bezbariérový přístup k řece jsou podle Henning Larsen naprostou prioritou. Ovlivní mimo jiné finální design budovy a výhled na další pražská panoramata. Poloha na břehu Vltavy bude logickým pokračováním historického trendu umisťování významných kulturních budov podél řeky Vltavy (Mánes, Žofín, Národní divadlo, Rudolfinum).

>„Můj dědeček byl dirigentem FOK, ale nejen proto jsem rád, že nová významná kulturní stavba najde svůj domov v Praze 7. Její umístění podpoří zásadní proměnu města v okolí stanice metra Vltavská a umožní zhodnocení veřejného prostoru, otevření dalšího východu z metra a propojení Bubnů s nábřežím i budoucí náplavkou přímo u řeky. Nová Vltavská filharmonie bude díky dobrému napojení na metro, tramvaje i vlak skvěle dostupná pro Pražany i návštěvníky odjinud. Těším se i na kultivaci naší části Prahy i na plánované využití budovy filharmonie pro další hudební aktivity pro veřejnost, jako jsou akce pro školy, knihovna hudebnin, nebo naše ZUŠ,“ řekl starosta Prahy 7 Jan Čižinský.

Náklady na samotnou stavbu experti odhadují na cca 5,3 miliardy korun. Investorem má být město, případně město ve spolupráci se státem nebo i soukromým sektorem (pokud by byl zájem). V součtu s výdaji na pořízení projektové dokumentace a architektonické soutěže se pak celkové náklady pohybují na úrovni 6,1 miliardy korun.

Odborníci doporučují, aby vlastníkem filharmonie bylo město a provozovalo ji prostřednictvím jím ovládané společnosti. Stejně tak analýza doporučuje, aby ve filharmonii sídlil alespoň jeden orchestr. Komise pro výstavbu nového sálu následně doporučila, aby filharmonie byla sídlem dvou významných orchestrů. Jednat by se mělo o nejvýznamnější tuzemskou dvojici - Českou filharmonii a Symfonický orchestr hl. m. Prahy FOK.

Náklady na provoz mají být pokryty příjmy z nájemného prostor od pořadatelů koncertů a ostatních akcí a z nájemného z dlouhodobých pronájmů komerčních a ostatních prostor: kaváren, restaurací, nahrávacího studia a dalších. Ekonomika provozu by tak nevytvářela žádné dodatečné nároky na veřejné rozpočty a fungovat by měla na podobném principu jako např. Obecní dům.

>„Praha má šanci získat novou architektonickou dominantu se špičkovým koncertním sálem, který nabídne jedinečný hudební zážitek. Město se díky tomu přiblíží významným světovým hudebním metropolím,“ uvedl vedoucí projektového týmu Vltavské filharmonie Martin Krupauer.

Kromě posílení pozice Prahy jako důležité evropské kulturní metropole a zvýšení její prestiže pak hlavnímu městu i Praze 7 investice do Vltavské filharmonie podle závěrů studie přinese i společenské a ekonomické zhodnocení celé oblasti včetně většího zhodnocení okolních nemovitostí. Vltavská filharmonie se stane i hlavním iniciátorem a akcelerátorem rozvoje zanedbaného území Bubny-Zátory.

Součástí první fáze přípravy projektu, kterou radní schválili, byly kromě analýzy využitelnosti i další okruhy, které řešil projektový tým Vltavské filharmonie a které musí být při přípravě projektu brány v potaz. Jednalo se zejména o kvantifikace, pořízení, či zajištění supervize při pořízení dalších nezbytných podkladů a koordinace se souvisejícími projekty a studiemi:

Studie základových podmínek (Metroprojekt a.s.)
- Expertní posudek: vibrace a založení stavby (Nagata Acoustics)
- Územní studie Holešovice Bubny (Pelčák a partner architekti a ThomasMüllerIvanReinmann architekten GmbH)
- Dopravní studie Hlávkův most (Projekce dopravní Filip, s.r.o.)
- Prověření realizovatelnosti úrovňového řešení Antonínská x Bubenská (Dopravní podnik hl. m. Prahy)
- Podjezd pod železniční tratí (Metroprojekt a.s.)
- Zahájení jednání o rozvoji a koordinaci navazujícího území
- Zahájení jednání o majetkovém vyrovnávání
- Nábřeží a lodní doprava
- Protipovodňová ochrana
- Změna územního plánu Vltavská, Holešovice Bubny – Zátory Bubny
- Podle předběžného časového harmonogramu by mohla být stavba Vltavské filharmonie zahájena v roce 2027. Dokončení budovy je předpokládáno na rok 2031.