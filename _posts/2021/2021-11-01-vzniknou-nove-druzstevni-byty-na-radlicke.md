---
date:         2021-11-01
tags:         
- bydlení
title:        "První projekt hl. m. Prahy na Dostupné družstevní bydlení by měl vzniknout v Praze 5 v Radlické ulici"
image: 	      domy-slunce.jpg
author:       MHMP
---

Rada hl. m. Prahy schválila uzavření Memoranda o spolupráci při realizaci projektu Dostupného družstevního bydlení v lokalitě Radlická s městskou částí Praha 5. Hlavní město chce založit bytové družstvo a následně by zde mělo vzniknout až 266 nových bytů. Cílem je přispět k rozšíření možností cenově dostupného bydlení pro obyvatele na území Prahy.

Projekt podpory Dostupného družstevního bydlení s participací hlavního města schválilo Zastupitelstvo hl. m. Prahy v prosinci 2020. V dalším kroku se hlavní město zaměřilo na vytipování potenciálně vhodných lokalit pro výstavbu družstevního bydlení, z nichž byly jako první vybrány pozemky v Radlické ulici v Praze 5, které jsou ve vlastnictví hl. m. Prahy.

> „V České republice je druhé nejhůře dostupné bydlení v Evropě. Ceny bytů zde letí vzhůru šestkrát rychleji než příjmy a nejhorší je situace v hlavním městě. Družstevní bydlení je tou nejrychlejší cestou, jak můžeme obyvatelům Prahy pomoci získat cenově dostupnější bydlení - a to nejenom pro mladé rodiny či seniory, ale také pro zástupce profesí klíčových pro chod a rozvoj města, například učitele, zdravotníky, hasiče nebo strážníky,“ uvedla radní pro oblast legislativy a podpory bydlení Hana Kordová Marvanová a dodala: „V současné době zahajujeme projekt výstavby Dostupného družstevního bydlení na Praze 5 v lokalitě Radlická. Spolupracujeme i s dalšími městskými částmi, kde připravujeme rovněž založení bytových družstev. Ve fázi příprav jsme momentálně s městskou částí Praha 12 a zájem projevily i městské části Praha 10, Praha 13 a Praha 8.“

Pro přípravu záměru na Radlické je nutná spolupráce hlavního města s městskou částí Praha 5, jejímž výsledkem je nyní schválené memorandum o vzájemné součinnosti. Expertní posouzení a konzultace z pohledu developerské přípravy dodala Pražská developerská společnost.

Po samotném uzavření memoranda by se následující kroky měly týkat především ekonomických a právních aspektů spojených se založením družstva, jako je vytvoření detailního záměru projektu a pořízení související dokumentace nebo například zpracování odhadu investice hlavního města spojené s nabytím družstevního podílu a tomu odpovídajících práv k bytovým jednotkám v projektu Radlická.

Objekt pro dostupné družstevní bydlení na Radlické by měl mít po dokončení v příštích letech hrubou podlažní plochu zhruba 20 tisíc metrů čtverečních a skládat by se měl minimálně ze dvou bloků se samostatnými vchody. Bytů by se zde mohlo nacházet 221 až 266, jejich průměrná výměra se má pohybovat v rozmezí 54 až 65 metrů čtverečních.

Vzhledem ke stále vyšším cenám nemovitostí v hlavním městě, které již několik let rostou průměrným tempem minimálně 10 % ročně, je smyslem chystaných projektů Dostupného družstevního bydlení výstavba cenově přijatelného družstevního bydlení určeného zejména pro střední příjmové skupiny, které mají problém dosáhnout na vlastní bydlení.

> „Hlavním prvkem, který snižuje cenu družstevního bydlení, je skutečnost, že družstva jako neziskové subjekty staví byty levněji než komerční developeři, a díky podpoře hlavního města navíc nebudou muset při zahájení stavby platit za pozemek. Pozemky pro družstevní bydlení poskytne město tak, že k nim zřídí družstvům právo stavby. Pozemky však nadále ve vlastnictví města zůstanou. Družstevníci budou za to prostřednictvím družstva ročně odvádět městu příspěvek do Fondu rozvoje dostupného bydlení. Po splacení úvěru na výstavbu si družstvo bude moci pozemek za předem stanovených podmínek od města odkoupit. Výsledná úspora nákladů na bydlení pro člena družstva může v součtu dosáhnout 25 až 30 procent ve srovnání s tržními cenami,“ popsala podrobnosti projektu radní Hana Kordová Marvanová.

Projekt ale bude výhodný také pro město, které se rovněž stane členem družstva a v realizovaných projektech bude v budoucnu mít dispoziční právo k jedné třetině bytů. Ty bude následně podnajímat potřebným občanům a tímto způsobem hl. m. Praha obrátí trend dosavadních let, kdy se neustále snižoval počet městských bytů, kterých má město velký nedostatek.
