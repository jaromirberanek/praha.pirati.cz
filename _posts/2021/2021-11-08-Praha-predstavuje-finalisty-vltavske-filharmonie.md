---
date:         2021-11-08
tags:        [Kultura, Vltavská filharmonie]
title:        "Praha představuje týmy, které se probojovaly do finále soutěže o návrh Vltavské filharmonie"
image: 	      posts/vltavska-filharmonie2.jpg
author:       MHMP
---
 
**Hlavní město dnes zveřejnilo jména 15 architektonických týmů, které zpracují návrh budoucí podoby Vltavské filharmonie, jež má v následujícím desetiletí vzniknout v okolí metra Vltavská. Do mezinárodní architektonické soutěže již bylo k účasti vyzváno 5 renomovaných architektonických ateliérů. Celkem se tedy soutěže zúčastní 20 architektonických týmů z 11 zemí světa. Budova by měla být dokončena v roce 2031.**

Institut plánování a rozvoje (IPR) společně s hlavním městem Prahou vyhlásil na konci srpna 2021 soutěž o novou podobu koncertního sálu. Do soutěže se přihlásilo celkem 115 týmů z 25 zemí.

>„Velice nás potěšil tak velký zájem českých i mezinárodních ateliérů, který svědčí o prestiži projektu Vltavské filharmonie. Sešlo se opravdu mnoho kvalitních portfolií a nebylo lehké vybrat 15 finálních týmů. Jsem velmi rád, že se konečně můžeme oficiálně podělit o seznam jmen architektonických týmů, které nyní oslovíme k vypracování návrhu na novou filharmonii. Finální dvacítka z 11 zemí světa disponuje pracovními zkušenostmi nejen z veřejného, ale také soukromého sektoru, a nabízí kulturní i názorovou rozmanitost,“ uvedl předseda poroty Michal Sedláček.

Postupujícími týmy jsou ALA + OV-A, MVRDV, OFFICE KGDVS + Christ & Gantenbein, Mecanoo + CHYBIK+KRISTOF, Barozzi Veiga + Atelier M1, Sou Fujimoto Architects, Cobe + Lundgaard & Tranberg Architects, ŠÉPKA ARCHITEKTI + MANGADO Y ASOCIADOS, Foster + Partners, Bjarke Ingels Group, Henning Larsen Architects, Carrilho da Graça Arquitectos, JAJA Architects, Bevk Perovic Arhitekti a Petr Hájek Architekti. Vybraná studia doplní pětici účastníků, které Praha v srpnu k vypracování návrhů přímo vyzvala. Jedná se o mezinárodní architektonická studia ve složení Diller Scofidio + Renfro, Snøhetta, Ateliers Jean Nouvel, David Chipperfield Architects a SANAA. Na skicovném a cenách se mezi účastníky soutěže rozdělí 18 milionů korun.

>„Architektonické soutěže by u veřejných budov měly být standardem. Jedině tak můžeme naše město citlivě doplnit moderní architekturou, která bude klást důraz na využití veřejného prostoru. V rozhodování poroty proto hrála významnou roli i práce uchazečů s touto oblastí. Chceme totiž, aby budova filharmonie a její okolí žilo i mimo samotná představení. Tedy aby byla nejen turistickým lákadlem, ale i místem kam rádi a často zajdou Pražané,“ uvedl primátor Prahy Zdeněk Hřib.

>„Je důležité zdůraznit, že samotná soutěž je jen část přípravy projektu. Vedle soutěže projekt dál pokračuje dalšími pracemi, máme za sebou například průzkum vibrací na parcele či participaci s veřejností. A jakmile bude ustanovena nová vláda, jsme připraveni jednat se zástupci státu o jeho zapojení do projektu,“ komentuje první náměstek primátora pro územní rozvoj Petr Hlaváček.

Budova s odhadovanými náklady na její výstavbu ve výši cca 6 miliard Kč, bude disponovat několika sály se špičkovou akustikou a dokonalým prostorovým řešením odpovídajícím standardům 21. století. Zázemí zde naleznou oba významné pražské orchestry – Symfonický orchestr hlavního města Prahy FOK a Česká filharmonie, dále hudební oddělení Městské knihovny a další kreativní prostory, zkušebny, hudební učebny a podobně. Budova Vltavské filharmonie se stane zásadním impulsem rozvoje brownfieldu Bubny-Zátory.

>„Vltavská je neutěšeným územím, které v následujících letech čeká velká proměna a výstavba filharmonie bude korunou této proměny. Předtím, než vznikne nová čtvrť Bubny-Zátory, podnikáme řadu kroků, které z Vltavské vytvoří místo přívětivé pro lidi už nyní. Právě teď proběhla proměna podchodů u Vltavské na místo pro každodenní sportování,“ říká starosta Prahy 7 a zastupitel hlavního města Jan Čižinský.

„Výstavba Vltavské filharmonie je projektem století a je radost vidět, že má výraznou podporu nejen napříč politickým spektrem, ale jak vyplývá ze sociologického šetření a našich participačních aktivit, tak se těší také podpoře u široké veřejnosti – jak u Pražanů, tak u pravidelných návštěvníků kulturních akcí,“ dodává ředitel IPR Praha Ondřej Boháč.

Finální architektonický návrh na podobu Vltavské filharmonie bude vybrán v dubnu 2022. Samotná stavba by měla začít v roce 2027 a dokončena by mohla být v roce 2031.

Odborná porota je složena z 11 členů. Kromě předsedy poroty Michala Sedláčka jsou jejími řádnými členy například Andreas Cukrowicz, autor vítězného návrhu koncertního sálu v Mnichově, nebo Tina Saaby, někdejší městská architektka Kodaně. Z českých zástupců je to pak mimo jiné mezinárodně ceněný český architekt Josef Pleskot, architekt a zároveň vedoucí projektového týmu Vltavské filharmonie Martin Krupauer, stávající ministr kultury Lubomír Zaorálek, primátor Prahy Zdeněk Hřib či starosta městské části Praha 7 Jan Čižinský.

Více informací o projektu, aktuality i výsledky participace najdete na webových stránkách www.vltavskafilharmonie.cz.