---
title: "Charitativní akce na pomoc znevýhodněným dětem v září znovu rozhýbe Prahu"
author: MHMP
image: 	posts/vitsimral3.jpg
tags:   [Sport]
---

V letošním roce se opět uskuteční sportovně charitativní akce TERIBEAR hýbe Prahou, která je určena pro všechny, kteří chtějí svým pohybem přispět na pomoc ohroženým a opuštěným dětem. Osmý ročník projektu Nadace Terezy Maxové startuje 12. září 2022 v parku na Letné a potrvá po dobu sedmi dnů. Hlavní město akci podpořilo částkou 200 tisíc korun. 

> „Každoroční vizí tohoto charitativního projektu je rozhýbat nejširší veřejnost a podpořit tím dobrou věc. V loňském roce nás negativně ovlivňovala pandemie koronaviru, proto je třeba využít konec izolace a jít si společně zasportovat. Uděláte tím dobrý skutek a zároveň i něco pro své tělo, které vám taktéž poděkuje,” uvedl radní hl. m. Prahy pro oblast sportu Vít Šimral. 

Ve zdolání stanoveného okruhu chůzí, během nebo procházkou se může veřejnost zapojit v kteroukoliv denní či noční hodinu v termínu od 12. do 18. září na Letenské pláni. Cílem této akce je nasbírat co největší množství kilometrů, které se následně, díky partnerům akce, promění do finanční pomoci konkrétním dětem. Stačí se registrovat, pořídit si čip a sbírat kilometry, jelikož ty představují výši finanční pomoci. Pro rok 2022 je stanovena částka 25 korun za 1 kilometr. 

 
