---
title:  "Asistenční vouchery pro podporu inovací dostane prvních 16 projektů"
author: MHMP
image:  posts/0hrib.jpg
tags:   [Inovace]
---
 
Prvních 16 projektů dostalo „zelenou“ v dotačním programu Asistenční vouchery hlavního města Prahy. Schválilo je minulý týden pražské zastupitelstvo. Jedná se například o sdílené datové úložiště, podporu podnikavosti, rozvoj startupového systému, řešení dlouhověkosti, vybudování centra pro vývoj a výrobu léčiv, umělou inteligenci v dopravě, robotizaci ve stavebnictví nebo mobilní 3D tiskovou sestavu. Na svou přípravu budou čerpat 7 milionů korun. Skutečná hodnota realizace těchto projektů činí 8,4 miliardy korun.

Celkem 16 projektů bude nově čerpat peníze z dotačního programu Asistenční vouchery hlavního města Prahy. 

> „Peníze směřují na přípravu českých a mezinárodních projektů, které podpoří inovační prostředí v pražské ekonomice. Je to o to důležitější, že tato podpora přichází v době vysoké inflace v České republice a konfliktu na Ukrajině, který vyvolává výpadky v odběratelsko-dodavatelských řetězcích v EU,“ říká primátor hl. m. Prahy Zdeněk Hřib.

Asistenční vouchery vyhlásila Praha s Pražským inovačním institutem pro podniky a firmy, vědecko-výzkumné instituce a vysoké školy, které mají sídlo či pobočku v Praze. Celkem je pro Asistenční vouchery v letošním roce alokována částka 12 milionů korun. Přihlášku poslalo 37 projektů a do hodnocení postoupilo 30 projektů, 7 nesplnilo formální a věcná kritéria. Zbývajících 14 projektů je v současné době ještě v procesu hodnocení.

> „Čtyři projekty ze šestnácti schválených pocházejí z dílen vysokých škol, další dva vytvořily vysokoškolské spin-offy a deset projektů patří malým a středním pražským podnikům. Máme radost z toho, jaký byl o vouchery zájem,“ popisuje inovační manažer Prahy Tomáš Lapáček a dodává: „Proto chceme s vouchery pokračovat i v nově připravovaném projektu smart akcelerátoru pro Prahu z výzvy Operačního programu Jan Amos Komenský, což doporučila i Pražská inovační rada.“

Vybraný projekt dostane dotaci formou Asistenčního voucheru, který použije na svou přípravu. Až bude projekt dokončen, bude mít ve skutečnosti mnohem větší hodnotu. Právě ta u prvních 16 projektů v součtu přesahuje 8 miliard korun.

Cílem programu Asistenční vouchery je podpořit přípravu a vypracování dokumentace projektu, který může pro svou realizaci získat finanční prostředky z národních, mezinárodních, místních rozpočtů či z vlastních zdrojů žadatele v oblasti výzkumu, vývoje a inovací. 

Žadatel může podat na své IČO až tři projekty a na každý z nich může dostat až 1 milion korun (s desetiprocentní spoluúčastí). Příjem žádostí začal 31. prosince loňského roku a skončil letos 31. května. Většina voucherů se pohybuje mezi 500 až 600 tisíc korunami, pouze třetina projektů tuto částku přesahuje.

Asistenční vouchery jsou součástí tříletého dotačního projektu Prague Smart Accelerator (PSA). Z 85 procent jsou vouchery hrazeny z Operačního programu Výzkum, vývoj a vzdělávání (OP VVV) a 15 procenty se finančně podílí Praha.

 
 
