---
title: "Praha zastropovala jízdné v aplikaci PID Lítačka. Za celodenní jízdné lidé nezaplatí více než 120 korun"
author: MHMP
image: posts/litacka.png
tags: [Lítačka, Operátor ICT, IT]
---

**Městská společnost Operátor ICT (OICT) rozšiřuje ve spolupráci s Regionálním organizátorem pražské integrované dopravy (ROPID) další funkcionality aplikace PID Lítačka. Nově přibylo denní zastropování jízdného – tzv. capping. Cestující, kteří si v rámci aplikace kupují jednorázové jízdenky, již za den nezaplatí více, než je cena denního jízdného. Zastropování jízdného platí na území hl. m. Prahy, tedy v pásmech P+0+B.**

Nová funkce zajistí, že jakmile cestující v rámci jednoho dne využijí v mobilní aplikaci PID Lítačka jízdenky v celkové hodnotě 120 Kč (nebo 60 Kč v jejich zlevněné variantě), což odpovídá ceně denní jízdenky, aplikace jim automaticky nabídne možnost cestovat až do 01:30 hodin následujícího dne zdarma.

>„Jako město samozřejmě chceme lidi motivovat k tomu, aby nejezdili na černo, a tomu, myslím, nejvíc pomůže, když nastavíme férové podmínky a různé možnosti odbavování. Podobný systém se navíc osvědčil již v řadě evropských měst, proto jsem rád, že jsme k tomu přistoupili i v Praze, vnímám to jako krok správným směrem,“ uvádí primátor hl. m. Prahy Zdeněk Hřib.

Při nákupu různé kombinace jednorázových jízdenek se dosud mohlo stát, že celková cena všech jízdenek překročila hodnotu celodenní jízdenky. Cestujícímu nově v takovém případě aplikace sama nabídne doplatit pouze částku, která zbývá do ceny celodenní jízdenky.  

>„Jdeme vstříc Pražanům a usnadňujeme jim cestování. Chceme nabízet co nejvíce možností nákupu. Každému vyhovuje něco jiného a tohle je další krok ke zvýšení uživatelské přívětivosti pražské integrované dopravy,“ říká náměstek primátora hl. m. Prahy pro oblast dopravy Adam Scheinherr.

>„Denní zastropování jízdného je další z řady výhod, které naše aplikace PID Lítačka poskytuje cestujícím. Myslím, že je tak dobrým příkladem, jak digitalizace usnadňuje cestování po městě a otevírá možnosti, které dříve nebyly možné. Celý proces odbavování je díky tomu rychlejší, a tím pádem i levnější. Budeme rádi, když aplikaci bude do budoucna využívat ještě více cestujících. Navíc již brzy přibyde třeba přímá možnost platit za parkování v zónách placeného stání a připravujeme i další novinky,“ popisuje Tomáš Barczi, generální ředitel OICT.

>„Zastropování ceny za celodenní cestování po Praze je dalším z nástrojů, které zjednodušují pohyb lidí po městě, aniž by se museli nějak zásadně zajímat o nejvýhodnější tarifní nabídky. Naším společným cílem je, aby aplikace PID Lítačka umožňovala lidem cestovat beze strachu, že si na svou cestu nekoupí tu správnou jízdenku. Díky PID Lítačce už nyní nemusíte studovat, za kolik jet – aplikace vám podle vyhledaného spojení najde správnou cenu sama,“ dodává ředitel ROPID Petr Tomčík.   

Zastropování jízdného je dostupné pouze pro jízdenky v aplikaci PID Lítačka od verze 3.8.0., započítávají se do v ní jízdenky aktivované pouze na jednom zařízení a v rámci jednoho účtu, které se časově překrývají maximálně o 5 minut. Do budoucna město zvažuje zastropování i celoročního jízdného.