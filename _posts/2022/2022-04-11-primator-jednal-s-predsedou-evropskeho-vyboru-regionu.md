---
title: "Primátor Hřib jednal s předsedou Evropského výboru regionů o uprchlické krizi a o přímých evropských financích pro města"
author: MHMP
image:  posts/8hrib.jpg
tags:   [EU, Válka na Ukrajině]
---

**Primátor hl. m. Prahy se sešel s předsedou Evropského výboru regionů Apostolem Tzitzikostasem a jednali o podpoře měst a regionů ve zvládání důsledku války Ruska na Ukrajině. Řešili také úlohu Prahy během nadcházejícího předsednictví ČR v Radě EU, kdy Praha bude hostit celou řadu důležitých jednání, například k tématům energetické soběstačnosti, udržitelnosti a pomoci městům při řešení důsledků války na Ukrajině.**

V rámci své cesty do České republiky navštívil předseda Evropského výboru regionů Apostolos Tzitzikostas primátora hl. m. Prahy Zdeňka Hřiba. Společně s dalšími členy české národní delegace Evropského výboru regionů řešili hlavně otázku zvládání uprchlické krize, jelikož od vypuknutí bojů koncem února tohoto roku Česká republika udělila vízum více než 279 000 Ukrajincům, přičemž přes 66 500 z nich putovalo do metropole.

>„S panem předsedou jsme se shodli, že ačkoliv teď Praha příchod velkého počtu lidí prchajících před Putinovou válkou zvládá, pro dlouhodobé řešení nastalé situace je naprosto nezbytná pomoc EU. Evropské finance musí do měst a regionů proudit přímo a co nejdříve. To jsem ostatně prosazoval už před válkou v rámci Paktu svobodných měst. Jsem proto rád, že Evropský výbor regionů teď přišel s odpovídajícím finančním nástrojem pro zvládání uprchlické krize. Evropská komise o něm bude rozhodovat příští týden. Výbor regionů je klíčovým poradním orgánem Evropské komise, je tedy skvělé, že ve vyjednávání o přímých financích máme takto vlivného partnera,” řekl primátor hl. Prahy Zdeněk Hřib.     

Předseda Tzitzikostas ocenil obětavost a solidaritu Prahy a Pražanů. Také řekl, že Evropská unie by nebyla schopná vyrovnat se s touto krizí bez nasazení a proaktivity lídrů měst v nejvíce zasažených regionech, mezi které Praha a Česká republika patří. Výbor regionů v rámci Evropské unie posiluje informovanost o tom, že situace není závažná pouze v zemích sousedících s Ukrajinou, ale i v České republice, a proto by měla pomoc ve velkém rozsahu směřovat i do ČR a do Prahy.

Zástupci české národní delegace při Evropském výboru regionů, jejímž členem je i primátor Hřib, představili předsedovi Tzitzikostasovi akce zaměřené na rozvoj měst a regionů plánované v Praze během českého předsednictví v Radě EU. Shodli se na tom, že během předsednictví bude Praha centrem rozvoje měst a regionů na evropské úrovni, kdy se budou řešit klíčová témata jako zvyšování energetické soběstačnosti, zvládání dopadů války Ruska na Ukrajině či udržitelná modernizace.