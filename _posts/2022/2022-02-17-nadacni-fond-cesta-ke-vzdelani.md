---
date:   2022-02-17
tags:  
- Školství
title:  "Nadační fond Cesta ke vzdělání startuje svoji novou grantovou výzvu"
image: 	      posts/vitsimral3.jpg
author: MHMP
---
 
Od čtvrtka 17. února 2022 se mohou žadatelé hlásit do nového grantového programu Nadačního fondu Cesta ke vzdělání 2022. Tato v pořadí již čtrnáctá výzva reaguje na přetrvávající pandemii koronaviru a s tím spojená omezení, která neumožňovala účastnit se doprovodných vzdělávacích aktivit, jež nadační fond nabízí. Pražští studenti a pedagogové mají proto nyní možnost zapojit se do nové výzvy, která poskytuje například příspěvky na vzdělávací pobyty v zahraničí, stáže či soutěže nebo na pomoc se začleňováním studentů se speciálními vzdělávacími potřebami. 

> „Po dlouhotrvající online výuce způsobené pandemií koronaviru je důležité podpořit školy v jejich běžném fungování a pomoci studentům vrátit se zpět k aktivitám, které neodmyslitelně k chodu školy patří. Tato pandemická doba s sebou přinesla i omezení mezinárodních projektů, proto je potřeba mezinárodní vazby opět obnovit a pomoci našim studentům, aby co nejdříve mohli opět navázat kontakt se světem,” uvedl pražský radní pro oblast školství Vít Šimral.

> „Minulý rok i začátek tohoto byly pro pražské školy, jejich studenty, žáky, učitele i ředitele opravdu velkou zkouškou. My z Nadačního fondu Cesta ke vzdělání jsme velmi rádi, že i přes tuto bezprecedentní situaci přišly žádosti o podporu, kterou jsme mohli poskytnout, a usnadnit tak realizaci zajímavých a smysluplných projektů i v těchto nelehkých časech,“ sdělila Mariana Čapková, předsedkyně Výboru pro výchovu a vzdělávání Zastupitelstva hl. m. Prahy a členka správní rady Nadačního fondu Cesta ke vzdělání.

Grantový program je zaměřen na konkrétní aktivity týkající se vzdělávacích pobytů žáků a studentů pražských středních škol, vyšších odborných škol a konzervatoří na odpovídajících pracovištích teoretické nebo praktické výuky v zahraničí za účelem studia odborných předmětů v cizím jazyce a v jejich vzájemné spolupráci. Zajišťuje odborné stáže pedagogických pracovníků pražských škol na odpovídajících pracovištích v zahraničí včetně podpory jazykových pobytů. Dále podporuje účasti žáků včetně jejich pedagogů na mezinárodních projektech, soutěžích, festivalech a přehlídkách. Jeho snahou je také podpořit vyrovnání příležitostí ke vzdělání a rozvoje kompetencí při vzdělávání dětí se speciálními vzdělávacími potřebami a připravit studenty na profesní dráhu. 

O finanční příspěvky mohou od dnešního dne žádat studenti pražských středních škol, vyšších odborných škol a konzervatoří, dále pak také pedagogové či školy samotné. V případě nezletilých žáků musí o příspěvek požádat jejich zákonný zástupce. Uzávěrka pro podání žádostí je 31. března letošního roku. 

Více informací o grantovém programu lze nalézt na webových stránkách: [cestakevzdelani.praha.eu](https://cestakevzdelani.praha.eu) v sekci Výzvy.
