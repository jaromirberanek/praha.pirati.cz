---
title:  "Piráti a Praha sobě budou v povolebních vyjednáváních postupovat dohromady jako Aliance pro stabilitu"
author: Piráti Praha
image:  posts/ctyri.jpg
tags:   [Volby 2022, Piráti, Praha sobě]
---

**Čelné kandidátky a kandidáti z hnutí České pirátské strany a Prahy sobě zvolení do Zastupitelstva hlavního města Prahy se dnes společně shodli na tom, že aktuální povolební vyjednávání by bylo možné vést rychleji a efektivněji. Shoda panuje také na následujícím postupu v rámci vyjednávání budoucí pražské koalice, proto dnes zástupci Pirátů a hnutí Praha sobě uzavřeli společné Memorandum o dalším postupu. Od jeho dnešního podpisu už budou postupovat v jednáních výhradně dohromady jako Aliance pro stabilitu. Nadále platí, že oba subjekty respektují požadavek koalice SPOLU obsadit funkci primátora hlavního města.**

>“Jako Aliance pro stabilitu usilujeme o to, aby v hlavním městě Praze byla zajištěna dlouhodobě stabilní koalice demokratických stran postavená na pevných základech, které vydrží po celou dobu trvání čtyřletého volebního období. Stabilita koalic je v našem poměrném volebním systému jedním z klíčových prvků určujících důvěru obyvatel v demokracii jako takovou,” říká Zdeněk Hřib, primátor hl. m. Prahy. 

Dodává také, že: 

>“Překotné změny nestabilních koalic na magistrátu v minulých volebních obdobích vedly mj. k přerušení přípravy investic do velkých infrastrukturních staveb. Politická nestabilita také často ovlivnila i další aspekty fungování městské administrativy a nahlodala důvěru obyvatel v to, že je Praha řízena v jejich prospěch.”

>“Respektujeme vítěze voleb. Je ale už čtvrtý týden po volbách a bohužel zatím nedošlo k dostatečnému postupu v povolebním vyjednávání, který by tomuto času odpovídal. A to tím spíš, že v ostatních velkých městech naší země jsou již koalice dohodnuté. Naší prioritou je začít co nejdříve pracovat a věnovat se zájmům Pražanů, nikoliv jednotlivých politiků. Širší koalice bude stabilnější a přečká jak prezidentské, tak sněmovní volby,” říká Jan Čižinský, lídr PRAHY SOBĚ. 

Praha sobě a Piráti s pokorou vnímají velkou důvěru, kterou v ně voliči vložili v letošních komunálních volbách. Dohromady oba subjekty získaly v součtu celkem 32,46% hlasů voličů. Voliči svou volbou vyjádřili přání, aby i nadále prosazovali politiku moderního hlavního města ve vedení metropole. Všech 24 zastupitelů zvolených za Prahu sobě a Piráty proto vnímá velkou odpovědnost vůči Praze, jejím obyvatelům a voličům. Tato odpovědnost je v těchto komplikovaných časech větší než dříve.

>“Aktuální situace ve společnosti nyní nahrává populistům, kteří více či méně skrytým způsobem usilují o demontáž našeho demokratického systému a jsou připraveni využít jakékoliv chyby demokratických politických stran. Praha sobě a Piráti vnímají svoji odpovědnost k městu a společnosti jako celku,” říká Hana Třeštíková, radní pro kulturu a cestovní ruch hl. m. Prahy.

V rámci jednotlivých setkání vyjednávacích týmů zatím nebyly nalezeny žádné nepřekonatelné programové rozpory. Není tedy objektivní důvod ve zdržování dalších jednání oddělenými individuálními schůzkami pouze dvou subjektů.

>“Voliči právem očekávají od svých zastupitelů aktivní a konstruktivní jednání včetně realistické dohody o půdorysu budoucí pražské koalice do doby konání ustavujícího zasedání Zastupitelstva hlavního města Prahy,” uvádí Jana Komrsková, členka vyjednávacího týmu Pirátů a místostarostka Prahy 10.

[Memorandum o dalším postupu ke stažení.](https://drive.google.com/file/d/1UX5EEym9flS6sxaPMawqNE233Sg54brS/view?usp=sharing)
