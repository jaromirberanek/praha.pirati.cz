---
title:  "Primátor Prahy Zdeněk Hřib se v Kyjevě sešel se svým protějškem Vitalijem Kličkem"
authorId: MHMP
image:  posts/lide.jpg
tags:   [Ukrajina]
---

Primátor hl. m. Prahy Zdeněk Hřib společně s primátory Varšavy, Bratislavy a Budapešti jako představitelé Paktu svobodných měst přijali pozvání Vitalije Klička, primátora Kyjeva, a v ukrajinském hlavním městě se zúčastnili společného jednání. Mezi hlavní témata cesty patří prohloubení meziměstské spolupráce v oblasti humanitární pomoci, podpora uprchlíkům, plánování poválečné obnovy a posílení bezpečnostní a krizové připravenosti zúčastněných hlavních měst. 

Praha a další hlavní města zemí V4 patří od začátku ruské války na Ukrajině mezi výrazné podporovatele Kyjeva a dalších ukrajinských měst. Pouze samotná města Praha, Varšava, Budapešť a Bratislava od loňského února přijala více než půl milionu lidí prchajících z Ukrajiny před válkou a ukrajinským městům zaslala i významnou humanitární pomoc.   

> „Role měst je v pomoci Ukrajině, která čelí genocidě ze strany Ruska, klíčová. Kvůli útokům na tamní důležitou infrastrukturu k nám prchají lidé, kterým jsme poskytli zázemí do doby, než invaze v jejich zemi skončí. Primátor Kličko pomoc Prahy velmi oceňuje. Je to také naše válka, a proto i já chci poděkovat Pražanům za dosavadní projevy nebývalé solidarity a lidskosti,“ říká primátor hlavního města Prahy Zdeněk Hřib. 

Primátor společně se svým varšavským protějškem Rafałem Trzaskowským Kyjev navštívili již 15. února 2022, tedy 9 dní před ruskou invazí. Primátoru Kličkovi tehdy vyjádřili svou podporu a připravenost pomáhat Kyjevu a dalším ukrajinským městům. Kyjevu také nabídli členství Paktu svobodných měst – společenství měst, které hlavní města zemí V4 založila v roce 2019 na podporu lidských práv, demokracie a svobody. Vitalij Kličko toto členství přijal a Kyjev v září minulého roku během Prague Summit of Cities vstoupil do Paktu svobodných měst. Toto partnerství umožňuje efektivní komunikaci a unikátní koordinaci pomoci Ukrajině na meziměstské mezinárodní úrovni.

> „Společně s dalšími primátory teď hledáme cesty, jak využít potenciál našich měst v poválečné obnově Ukrajiny. V neposlední řadě s námi primátor Kličko a bezpečnostní experti z Kyjeva sdílí své nedocenitelné zkušenosti z krizového řízení metropole zasažené mnoha druhy mimořádných událostí.  Můžeme se od Kyjeva učit, jak být připraveni na podobné teroristické útoky na kritickou civilní infrastrukturu. Vážím si toho, že spolupráce s primátorem Kyjeva, ale i Varšavy, Budapešti a Bratislavy funguje velmi dobře,“ doplňuje primátor Hřib.

Praha v prosinci věnovala Kyjevu 400 topidel a 10 elektrocentrál a od začátku únorové krize ukrajinským městům poskytla dvě desítky tramvají, sanitní a záchranné vozy, autobusy, balíčky s potravinami a dalším základním vybavením v hodnotě 10 milionů Kč (ve spolupráci s organizací Člověk v tísni) a také zdravotnický materiál. Praha spolupracuje s UNICEF na rozmanité a dlouhodobější pomoci dětem a jejich rodinám, které našly v Praze bezpečí. UNICEF na tuto pomoc vyhradil 333 milionů Kč. Varšava kromě 5 tisíc palet humanitární pomoci také poskytla 60 vagónů metra, Budapešť 15 autobusů a Bratislava 25 autobusů.

Podpora ukrajinských měst je nezbytná proto, aby je nemuseli další jejich obyvatelé z humanitárních důvodů opouštět a také proto, že pouze silná a samostatná Ukrajina zajišťuje bezpečí zbytku Evropy. Obnova a rozvoj infrastruktury také představuje velkou příležitost pro politickou a ekonomickou spolupráci našich měst a firem.

Vitalij Kličko během společného jednání s primátory mluvil zejména o stavu kritické infrastruktury v Kyjevě, jejíž funkčnost je nutná pro udržení obyvatel ve městě. Rusko se podle něj při teroristických útocích na Kyjev zaměřuje zejména na civilní cíle. Tyto útoky mj. způsobily na 12 hodin úplný výpadek elektrického proudu a nyní v zimních měsících hrozí i poškození vodovodní infrastruktury. Kličko dále uvedl, že navzdory škodám ve městě zůstává optimistický a věří, že Ukrajinci při obraně své země zvítězí. 

Primátor Zdeněk Hřib se v Kyjevě zúčastní prohlídky míst poškozených ruskou agresí i silně zasaženého sousedního města Buča. Setká se s náměstkem ministra zahraniční a bývalým ukrajinským velvyslancem v České republice Jevhenem Perebyjnisem a českým velvyslancem na Ukrajině Radkem Matulou. Dále navštíví místa, kde je lidem zasaženým válkou poskytována podpora, například nemocnici pro zraněné vojáky z fronty, rehabilitační centrum pro děti s postižením či zahřívárny, ve kterých budou pomáhat i topidla, která Kyjevu Praha nedávno darovala.

 
