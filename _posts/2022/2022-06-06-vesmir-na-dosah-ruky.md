---
title: "Vesmír na dosah ruky: Praha pořídí do planetária nejmodernější promítací technologii na světě"
author: MHMP
image: 	posts/planetarium-praha.jpg
tags:   [Kultura, Výstaviště]
---

**Rada hlavního města dnes schválila pořízení nového projekčního systému pro Planetárium Praha. Technologie stávajícího projektoru je zastaralá a na konci své životnosti. Kvalitu obrazu navíc snižuje desítky let stará projekční plocha kopule. Dosluhující projekční systém proto zcela nahradí nová LED-Dome technologie, která vytvoří samostatnou kopuli pokrytou desítkami milionů LED diod. Hlavní město za ni zaplatí 250 milionů korun a modernizací tak vznikne největší planetárium s touto pokročilou technologií na světě.**

Planetárium Praha je největším planetáriem v České republice. S projekční kopulí o průměru 23,5 metru se řadí mezi největší na světě. Před epidemií koronaviru navštívilo planetárium asi 200 tisíc návštěvníků za rok a zájem o něj stále roste. Více jak polovinu návštěvníků tvoří děti a mládež, zbytek jsou návštěvníci odpoledních, večerních a víkendových pořadů. Projekce na kopuli tvoří klíčovou část programu. 

>"Přechodem na moderní LED-Dome technologii se Praha zařadí mezi světové špičky, jako je Dubaj nebo Osaka, kde se ale v porovnání s Prahou nachází kupole o jednotky metrů menší. Je to dobrá investice do vzdělání malých i velkých Pražanů. S novým projekčním systémem nabídneme dětem i dospělým ještě lepší divácké zážitky. Současně tím bude Praha atraktivnější pro turisty, kteří vyhledávají tento typ kulturních a vzdělávacích zážitků."

Z  hlediska kvality projekce i normovaných nákladů je nejvýhodnější variantou pořízení nákladnějšího projekčního systému s revoluční technologií a s mnohonásobnou životností. Jedná se o technologii LED-Dome s životností okolo 25 let a s menšími náklady na údržbu než v případě jiných dostupných systémů. Tato technologie byla uvedena na trh v roce teprve v 2018. LED-Dome technologie vytvoří samostatnou kopuli, která je tvořena desítkami milionů LED diod, které samy vytvářejí obraz. Nevzniká tak rozptyl světla na místa, která mají být neosvětlená, výsledkem je bezkonkurenční kontrast. Současně umožnuje rekuperaci odpadního tepla. Nový projekční systém bude stát Prahu asi 250 milionů korun.

Planetárium je aktuálně vybaveno digitálním projekčním systémem SkySkan, který byl pořízen v roce 2009 s kvalitou obrazu v rozlišení 4K, o pět let později byl modernizováni na 6,5K. Tento projekční systém měl odhadovanou životnost asi 10 000 hodin provozu a této hranice dosáhl v roce 2019. V tomto roce došlo k závažné poruše optických členů projektorů, která se musela řešit repasí. Oprava byla náročná s ohledem na nedostupnost dílů, projektory tohoto typu se již nevyrábí. Jednotlivé díly se tak musely shánět po celém světě. Náklady na stávající projekční systém a repas vyšly na 65 milionů korun. Opravou se podařilo prodloužit životnost projektoru o přibližně 2 až 3 roky a konec životnosti ještě oddálil omezený provoz v rámci pandemie. Konec životnosti současného projekčního systému je odhadován na rok 2023, proto je nutné pořídit nový systém.

Pražské planetárium stále promítá na původní kopuli z roku 1958, která není dokonale kulová, což může zapříčinit deformaci promítaného obrazu. Při její stavbě se nepočítalo s projekcí filmů, promítala se pouze hvězdná obloha. Při projekcích full dome filmů ze současné produkce mají nedostatky kopule extrémně rušivý vliv na celkový dojem a zážitek z projekce.

>„Planetárium bude kvůli výměně projekčního systému na nezbytně dlouhou dobu uzavřeno, neboť je třeba provést řadu stavebních úkonů, a to včetně výměny vzduchotechniky. Délku uzavírky odhadujeme na půl roku. Této doby využijeme k tvorbě nových programů, aby faktu, že Praha bude mít nejlepší projekční systém na světě, odpovídala i naše programová nabídka,“ dodává Jakub Rozehnal, ředitel Hvězdárny a planetária hl. m. Prahy.

Při zahájení prací na konci roku 2022 je reálný předpoklad znovuotevření pražského planetária v druhé polovině roku 2023. Po dobu uzavírky může planetárium poskytovat služby prostřednictvím svého mobilního planetária.





