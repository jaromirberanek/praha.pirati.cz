---
title: "Piráti jsou transparentní, proto nemají korupční kauzy!"
authorId: zdenek.hrib
image: 	posts/hrib-noviny.jpg
tags:   [Piráti, Transparentnost, Kauza Dozimetr]
---

**To není náhoda a není to ani žádné kouzlo, díky kterému udělá pirátství z každého člověka křišťálově čistou bytost. Je to jednoduše výsledek toho, že zavádíme pravidla, která nedávají korupci šanci. Proto jsou Piráti vlastně jedinou stranou, která dlouhodobě stojí mimo jakékoliv mafiánské a korupční struktury a která si ve vedení Prahy drží čistý štít.**

Kandidáti Pirátů do městských firem totiž musí projít otevřenými výběrovými řízeními, udělali jsme rozklikávací rozpočet města až na úroveň faktur, zavedli jsme povinnost otevřené soutěže u menších zakázek nad 500 000 Kč, prosadili jsme centrální nákup zboží pro úřad, zveřejňujeme majetková přiznání, financování kampaní, pirátské smlouvy i vnitrostranické diskuse. A osobně mám také veřejně dostupný kalendář, do kterého může kdokoliv nahlédnout. Piráti a Pirátky ve Sněmovně pak prosadili lepší ochranu oznamovatelů korupce, řeší průhlednější dohled nad fungováním městských firem a regulaci lobbingu.

Ptáte se tedy, proč dopravní podnik zasáhla korupční kauza? Protože v Praze nevládnou jen Piráti, ale koalice tří uskupení s rovnoměrným rozložením sil. Naše protikorupční pravidla tak nezískala podporu všude tam, kde bychom chtěli (to znamená všude). Koaliční partnery jsme dříve před důsledky netransparentních postupů varovali. Žádný Pirát proto ani nezvedl ruku pro nikoho z představenstva dopravního podniku, protože neprošli otevřeným výběrovým řízením. Bylo to proti našim principům a ukázalo se, že jsme měli ve svých zásadách nakonec pravdu.

V politice prostě nejde spoléhat na morálku každého jednoho straníka. Jde ale nastavit celý systém tak, aby byl co nejvíce transparentní a byl podroben veřejné kontrole. Takže doufám, že pirátská transparentnost už bude konečně vnímaná také ostatními stranami jako jediná možnost, jak dělat politiku správně. Včera bylo pozdě.