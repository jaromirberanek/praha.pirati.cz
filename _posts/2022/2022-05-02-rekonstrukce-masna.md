---
title: "Kuchyni na střední a vyšší odborné škole Masná čeká rekonstrukce"
author: MHMP
image: 	posts/vitsimral5.jpg
tags:   [Školství]
---

Pražští radní v pondělí 2. května rozhodli o výběru dodavatele na veřejnou zakázku rekonstrukce kuchyně Vyšší odborné školy a Střední průmyslové školy dopravní v Praze 1. Financování bude hrazeno z rozpočtu hl. m. Prahy z kapitoly 04 - Školství, mládež a sport ve výši necelých 22 milionů korun (bez DPH). 

> „Plánované investiční akce odboru školství vycházejí především z potřeb rekonstruovat a renovovat školské budovy, které disponují svým nevyhovujícím stavem, jako je tomu například u Vyšší odborné a Střední průmyslové školy dopravní Masná. Zde je důvodem rekonstrukce stávajícího provozu školní kuchyně a jídelny, díky které se zmodernizují prostory a zajistí nové kuchyňské vybavení,” říká pražský radní pro oblast školství Vít Šimral. 

Školní jídelna a kuchyň se zázemím slouží k možnosti zajištění stravování žáků a zaměstnanců školy a k expedici jídel mimo objekt. Plánovaná rekonstrukce zahrnuje stavební úpravy podkroví, kam budou nově umístěny vzduchotechnické jednotky pro víceúčelové odvětrávání prostor. Dále budou kompletně vyměněny podlahy kuchyně, včetně hydroizolace proti zemní vlhkosti. Zároveň dojde k technologické výměně kuchyňského vybavení.

Záměr pro realizaci této veřejné zakázky byl Radou hl. m. Prahy odsouhlasen v prosinci loňského roku. 
