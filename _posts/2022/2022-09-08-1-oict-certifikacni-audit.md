---
title:  "Městská společnost Operátor ICT úspěšně dokončila certifikační audit systému protikorupčního managementu"
author: MHMP
image:  posts/oict.jpg
tags:   [Transparentnost]
---
 
Certifikace na systém protikorupčního managementu ISO 37001 byla v pražské městské společnosti Operátor ICT (OICT) ukončena letos v srpnu. Samotný certifikát společnost převezme v průběhu září. 

Systém protikorupčního managementu dle ISO 37001 (Anti-bribery management systems - ABMS) je jedním z nástrojů, prostřednictvím kterého se za pomoci vhodných protikorupčních opatření zajistí prevence a odhalování korupce, stejně jako přiměřená reakce na odhalené korupční jednání. OICT tím dává otevřeně najevo zájem na zvyšování své důvěryhodnosti a své odhodlání předcházet korupčnímu jednání. Zařazuje se tak mezi první městské i státní společnosti, které tuto certifikaci získaly.  

> „Jsem opravdu hrdý na městskou společnost Operátor ICT, která je jedinou městskou společností v přímé odpovědnosti Pirátů. Od roku 2018 jdeme v zavádění protikorupčních systémových opatření příkladem i dalším městským firmám. V souvislosti s děním v uplynulých měsících zavádění protikorupčních opatření opět získává pozornost. Piráti usilovali o zavedení protikorupčních opatření po celé čtyři roky, bohužel naši koaliční partneři našim návrhům nepřikládali potřebnou prioritu,” říká Zdeněk Hřib, primátor hl. m. Prahy. 

> „Průhledné hospodaření a transparentní fungování, na tom stavíme řízení společnosti. Dalším logickým navazujícím krokem proto bylo, abychom nastavené procesy, jejichž cílem je předcházet korupčnímu jednání, podrobili kontrolnímu auditu. Rizika spojená s možným ovlivňováním zejména zadávání veřejných zakázek či úplatkářstvím v žádném případě nepodceňujeme a eliminujeme je hned v počátku jejich případného vzniku,“ upozorňuje generální ředitel OICT Tomáš Barczi a dodává: „Certifikační audit potvrdil, že jsme do praxe zavedli vhodná pravidla, a současně nám poskytl cennou zpětnou vazbu, jaká další opatření je třeba přijmout. Získání certifikátu je zároveň zárukou jak pro vedení města, tak veřejnost, že mezi priority společnosti patří setrvalý boj proti korupci. Jakožto technická společnost tíhneme ke standardům a osvědčeným způsobům práce, což dokazuje mimo jiné i další certifikace ISO na systém řízení bezpečnosti informací ISO 27001 a poskytování ICT služeb podle nejlepší praxe dle ITILv4.“ 

Městská společnost si zakládá na důvěryhodnosti a transparentnosti. Nad rámec zákonných povinností otevřeně soutěží i veřejné zakázky malého rozsahu s hodnotou nad 500 tisíc Kč bez DPH, zveřejňuje data o zadaných veřejných zakázkách a rovněž má zřízenou protikorupční linku. „Tímto deklarujeme svůj závazek, že zavedení systému protikorupčního managementu a jeho průběžné zlepšování je naší prioritou a že v naší společnosti ho bereme velmi vážně. Dokončení certifikace je důkazem toho, že naše vnitřní předpisy, které vymezují efektivní prevenci, detekci a řešení úplatkářství a korupce, splnily požadavky mezinárodní normy ISO 37001. V OICT se tímto krokem řadíme ke společnostem, které mají nulovou toleranci vůči jakékoliv formě korupčního jednání, ať již přímého, nebo potencionálního,“ doplňuje místopředseda představenstva OICT Matej Šandor. 

Standard uvedeného protikorupčního managementu vychází z nejpřísnějších protikorupčních norem (UK Bribery Act 2010) a zaměřuje se i na řešení nekalého, neetického, podvodného a nezákonného jednání v dané organizaci.  

Aby společnost úspěšně prošla procesem certifikace podle ISO 37001, musí adekvátním způsobem implementovat skupinu opatření a pojistek sloužících k prevenci, odhalení a řešení úplatkářství: 

1.    stanovit a zajistit sdílení organizační politiky ABMS zakazující úplatkářství
2.    deklarovat závaznost a odpovědnost ze strany vrcholového managementu
3.    komunikovat organizační politiku přímo k zaměstnancům i k obchodním partnerům
4.    jmenovat osoby zodpovědné za dohled nad protikorupčním programem
5.    realizovat pravidelná školení pro zaměstnance
6.    pravidelně hodnotit rizika úplatkářství, kterému je organizace vystavena
7.    podřizovat protikorupčním opatřením procesy due dilligence projektů a působení zainteresovaných obchodních partnerů
8.    implementovat adekvátní finanční i nefinanční kontroly k prevenci rizika úplatkářství
9.    monitorovat, pravidelně reportovat, vyšetřovat a auditovat ABMS
10.   přijímat nápravná opatření a průběžné ABMS zdokonalovat
