---
title: "Hlavní město Praha a Středočeský kraj deklarují spolupráci při dostavbě Pražského okruhu"
author: Piráti Praha
image: 	posts/hrib-okruh.jpg
tags:   [Doprava, Pražský okruh (dálnice D0), Středočeský kraj]
---

**Výstavba severní části pražského silničního okruhu se o krok přiblížila. Zástupci hlavního města Prahy, Středočeského kraje a Ředitelství silnic a dálnic (ŘSD) si potvrdili naplánované trasování okruhu v Zásadách územního rozvoje (ZÚR) na vlastních územích a zájem úzce spolupracovat nejen mezi sebou, ale i se starosty dotčených středočeských obcí. Koordinačního jednání se zúčastnili pražský primátor Zdeněk Hřib, jeho náměstek pro oblast dopravy Adam Scheinherr, náměstek hejtmanky pro oblast regionálního rozvoje a územního plánování Jiří Snížek, radní pro oblast silniční dopravy Karel Bendl a zástupci ŘSD a firmy Pragoprojekt.**

Pražský primátor Zdeněk Hřib uvedl, že Praha vítá velmi úzkou spolupráci všech zainteresovaných stran při koordinaci významné stavby. 

>„Je nutné připomenout, že okruh nemá sloužit jen k tomu, aby se lidé z ostatních regionů dostali snadněji do Prahy, ale aby se ulevilo dopravě v Praze tím, že bude odvedena tranzitní doprava z části metropole,“ řekl primátor Zdeněk Hřib. 

Součástí výstavby okruhu by měly být i propojky mezi okruhem a širším centrem města. Budeme zadávat studii, která by měla určit, kudy propojky v severovýchodní části města vést.

Na jednání se řešila dostavba úseků 518, 519 a 520, tedy spojnic Ruzyně, Suchdola, Březiněvsi a Satalic. 

>„Dopravní zatížení Prahy i Středočeského kraje neustále roste a dostavba severní části okruhu je pro oba regiony klíčová. Praha zprostředkovala koncept dopravní zátěže, my naopak zajišťujeme stabilní trasu v ZÚR na svém území. Stavbu jako takovou zajišťuje ŘSD,“ uvedl náměstek hejtmanky Jiří Snížek (Piráti) s tím, že kromě potvrzení stabilizované trasy si Praha a Středočeský kraj potvrdili vůli o dobudování okruhu ze strany dvou samosprávných celků.

Pražský okruh je tedy klíčovou stavbou, která usnadní dopravu ve dvou územně samosprávných celcích a mnoha středočeským obcím odlehčí, stejně jako v případě Prahy, od tranzitní dopravy. Dokončený okruh, který zde bohužel chybí desítky let, dopomůže k nižší zátěži na středočeských silnicích II. a III. třídy, což se podepíše v jejich lepší správě a delší životnosti v případě rekonstruovaných úseků.

Praha a Středočeský kraj intenzivně spolupracují už delší dobu. Příkladem dobré koordinace je příprava objízdných tras při rekonstrukci Barrandovského mostu (otevření písnických sjezdů v jižní části okruhu) a při dalších stavbách na hranicích kraje a hlavního města. Termín, kdy řidiči poprvé vyjedou na nový úsek, zatím nepadl. Hotové jsou zatím západní a jižní části mezi Ruzyní a Modleticemi a úsek mezi Satalicemi a Běchovicemi. V přípravě je i úsek č. 511 mezi Běchovicemi a dálnicí D1, resp. Modleticemi.
