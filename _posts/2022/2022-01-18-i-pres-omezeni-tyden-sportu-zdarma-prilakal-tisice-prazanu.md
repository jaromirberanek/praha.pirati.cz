---
date:         2022-01-18
tags:        
- sport
title:        "I přes omezení spojená s pandemií si v rámci Týdnu sportu zdarma přišly zasportovat tisíce Pražanů"
image: 	      posts/vitsimral6.jpg
author:       MHMP
---
 
Hlavní město Praha po roční pauze vynucené pandemií koronaviru opět zorganizovalo koncem loňského prosince akci Týden sportu zdarma. Lidé tak měli příležitost zajít si zacvičit, zaplavat si, zahrát si squash, nebo třeba vylézt na horolezeckou stěnu zcela zdarma. Zhruba 50 zapojených sportovišť navštívilo 10 000 Pražanů.

> „Poděkování patří všem provozovatelům sportovišť, kteří se rozhodli k Týdnu sportu zdarma připojit a umožnili tak Pražanům volný vstup na svá sportoviště. Tato akce mohla být realizována především díky nim,“ říká radní pro školství a sport Vít Šimral.

Zájem veřejnosti prokázal, že lidé chuť sportovat neztratili. Z informací od jednotlivých provozovatelů vyplývá, že si dohromady přišlo v rámci akce zasportovat zhruba 10 tisíc Pražanů. Mezi nevytíženější sportoviště se mimo kluziště na Letné, které zprovoznilo hlavní město a je možné jej zdarma využívat až do konce února, zařadil Plavecký stadion Podolí nebo Squashclub Strahov.

Kvůli složité epidemické situaci, která významně komplikuje provoz sportovišť, byla nabídka sportů oproti dřívějším ročníkům omezena. Protože se ale v roce 2020 nemohl Týden sportu zdarma konat vůbec, bylo pro organizátory důležité, aby se tentokrát akce i v redukované podobě uskutečnila. Nakonec bylo z čeho vybírat, pro zájemce byl připraven seznam téměř 60 sportovních nabídek ze zhruba 50 sportovišť. Mezi těmi méně tradičními se objevil například minigolf, paintball nebo bouldering.

Mezi Pražany velmi oblíbená akce se uskutečnila v obvyklém termínu od 25. do 31. prosince 2021. Obyvatelé hlavního města si tak mohli zasportovat a zdarma vyzkoušet nejrůznější sportovní disciplíny, jako například plavání, squash, beach volejbal, baseball, nebo cvičení v posilovně.
