---
title:  "Pražští Piráti si zvolili krajské předsednictvo, jeho mandát potrvá dva roky "
author: Piráti Praha
image:  posts/predsednictvo3.jpg
tags:   [Piráti]
---

**Pražští Piráti znají kompletní předsednictvo svého krajského sdružení. Po předsedovi Ondřeji Chrástovi členové zvolili prvním místopředsedou Ondřeje Vojtu, dalšími v pětičlenném předsednictvu jsou Simona Bártová, Michal Macek a Kornélia Gottmannová.**

Na konci října zvolili členové pražského krajského sdružení svým předsedou Ondřeje Chrásta, volba místopředsedů proběhla následující týdny v listopadu. O každém z nich pražští piráti a pirátky hlasovali zvlášť dle vnitřních demokratických standardů strany. 

> „Gratuluji všem zvoleným a těším se na spolupráci. Nové předsednictvo je skvělým mixem zkušeností, schopností a vizí. Aktuálně je stále největší prioritou podpořit důstojné vyjednávání o koalici v Praze a udržet kurz. Za další dva roky nás čekají další zásadní volby, na které je potřeba se připravit a dále zefektivnit práci krajského sdružení. Zejména v oblasti vzájemné a vnější komunikace a také v oblasti expertních týmů,” říká Ondřej Chrást. 

Každý z nově zvolených místopředsedů má zkušenosti ze své domovské městské části, kde se aktivně zapojuje do místního dění. 

### A kdo jsou nově zvolení členové pražského předsednictva?
Student marketingu Ondřej Vojta žije v pražských Petrovicích, kde je také od letošního roku zastupitelem a předsedá komisi životního prostředí. 

Absolventka VŠE Simona Bártová působí na Praze 3, kde je rovněž v předsednictvu místního sdružení, podílí se na koordinaci krajských expertních týmů, svůj zájem o participaci občanů zúročila také na pirátské platformě Senioři na palubě, kde se aktivně zapojila do začlenění dříve narozených spoluobčanů do veřejného dění. 

Michal Macek předsedá místnímu sdružení Pirátů na Praze 12, kde je nově také zastupitelem. Pracuje jako tajemník středočeských Pirátů. 

Zastupitelkou pražské městské části je i Kornélia Gottmannová, na Praze 9 je v předsednictvu místního sdružení a zastupitelského klubu. Povoláním projektová manažerka v oblasti vzdělávání a městské infrastruktury má zkušenosti ze školské komise a komise pro místní rozvoj při Radě městské části Praha 9.
