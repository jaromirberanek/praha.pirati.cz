---
title: "Na metru B brzy vznikne nová stanice"
author: MHMP
image: 	posts/upb.jpg
tags:   [Doprava]
---

Praha, 28.4.2022 – Na pražské žluté lince B brzy vznikne nová stanice. Dnes byla na jednání Zastupitelstva hlavního města Prahy schválena změna územního plánu, která její stavbu umožňuje. Žlutá trasa metra bude prodloužena z konečné stanice Zličín až do depa Zličín. Tím vznikne stejná situace jako na zelené lince metra označené jako A, kde je na jednom jejím konci stanice Depo Hostivař. Metro zde končí v samotném depu.

> „Novou stanici ocení jak Středočeši, kteří do Prahy přijíždějí autem tak samotní pražané. U depa na Zličíně má vzniknout totiž velké P+R parkoviště, kde lidé ze středočeského kraje mohou zanechat svá vozidla a dále po Praze cestovat MHD. Díky tomu bude méně osobních aut na pražských komunikacích a méně obsazených parkovacích míst na periferiích Prahy,” komentuje situaci Tomáš Murňák, místopředseda Výboru pro územní rozvoj, územní plán a památkovou péči ZHMP.

Jak výše zmínil zastupitel Tomáš Murňák, prodloužení metra B je potřebné hlavně z důvodu plánovaného odstavného P+R parkoviště, které má vyrůst v blízkosti depa na Zličíně. Depo se nachází hned vedle dálnice D5 vedoucí na Plzeň. Právě občané Středočeského kraje z oblasti, kde proudí D5, by měli výstavbu P+R ocenit nejvíce. Ušetří si totiž spoustu času při dojíždění za prací do hlavního města. Ubude jim zejména čas při hledání volného parkovacího místa. Pražané se naopak dočkají lepší průjezdnosti Prahou, protože auta zůstanou na okraji a očekává se, že nebudou přeplněná parkoviště na sídlištích a u obchodních domů. Chybějící velké parkoviště P+R totiž dodnes suplují zejména sídlištní parkoviště na Západním městě a parkoviště u obchodních domů na Zličíně. 

Nová stanice metra zlepší také dopravní obsluhu zástavby na západním okraji Zličína v docházkové vzdálenosti navržené stanice metra, kapacita této zástavby a záchytný parking podél ulice Na Radosti u této stanice metra ale představují malé dopravní nároky, které neodůvodňují potřebu obsluhy stanice všemi vlakovými soupravami metra zajišťujícími během dne přepravu cestujících na žluté trase B metra. Tudíž do samotného depa nebudou zajíždět všechny spoje, ale jen vybrané. Stejná situace je právě i v zastávce Depo Hostivař.

O změnu územního plánu pro vznik nové stanice žádal Institut plánování a rozvoje hlavního města Prahy zkráceným postupem. Změna vymezuje novou stanici metra na východním okraji depa metra Zličín, kde v souvislosti s realizací stanice metra je nutná též úprava uspořádání kolejiště u kolejového zhlaví depa metra tak, aby zde mohl být realizován standardní provoz s cestujícími z nové stanice metra a zároveň byly zajištěny provozní podmínky pro soupravy směřujícími z depa metra Zličín.
