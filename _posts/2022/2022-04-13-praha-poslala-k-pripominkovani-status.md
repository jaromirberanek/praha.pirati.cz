---
title: "Praha poslala do připomínkového řízení změnu Statutu hl. m. Prahy, která by omezila privatizace bytů ve správě městských částí"
author: MHMP
image: 	posts/zabransky-bydleni.jpg
tags:   [Bydlení, Legislativa]
---

**Hlavní město připravilo změnu Statutu hl. m. Prahy, která reaguje na přijatou Strategii rozvoje bydlení. Jedná se o dokument, který loni v dubnu schválilo Zastupitelstvo hl. m. Prahy a deklarovalo v něm zájem zamezit další privatizaci obecního bytového fondu. Změna Statutu je nyní v připomínkovém řízení, ve kterém se budou vyjadřovat městské části.**

>„Naše koalice v programovém prohlášení deklarovala, že nebude podporovat privatizaci městských bytů. Městských bytů je nedostatek, jejich prodejem město a městské části ztrácí možnost realizovat bytovou politiku a poskytovat dostupné bydlení například učitelům, zdravotním sestrám, strážníkům, seniorům či rodinám v nouzi. Na celoměstské úrovni jsme privatizaci ukončili, ale v některých městských částech pokračuje dál,“ shrnuje motivaci pro přípravu změny Statutu pražský radní pro bydlení a transparentnost Adam Zábranský.

Připravená změna Statutu spočívá v tom, že příjmy z prodeje bytů ve správě městských částí by putovaly do Fondu rozvoje dostupného bydlení hl. m. Prahy (FRDB), kde by byly rezervovány na investiční projekty dané městské části v bytové oblasti s cílem nesnižovat počet obecních bytů. Na celoměstské úrovni tento systém funguje od minulého volebního období, kdy příjmy z privatizace městských bytů nesvěřených městským částem začaly plynout právě do nově vzniklého FRDB.

Mezi lety 2019 a 2021 městské části prodaly celkem zhruba 1 500 bytů. Některé městské části je prodávají v aukcích za nejvyšší cenu, jiné privatizují byty nájemníkům s velkými slevami oproti tržní ceně.

>„Privatizace bytů je nešťastná z několika důvodů. Kromě ztráty možnosti realizovat bytovou politiku a poskytovat bydlení občanům za dostupné ceny je potřeba zmínit, že městské části se zbavují majetku, jehož hodnota neustále roste. Některé městské části jsou na prodeji bytů finančně závislé a výnosy věnují na své provozní či investiční potřeby v jiných oblastech. Tento zdroj příjmů je ale pouze dočasný a brzy vyschne. Potom městská část skončí bez bytů i bez zdroje příjmů z prodejů, jako už se to několika městským částem stalo. Tomu bychom se chtěli vyhnout. Počítám také s tím, že v připomínkovém řízení vyjádří městské části své obavy právě z výpadku příjmů, které by změna Statutu přinesla. Je mi jasné, že další projednávání změny Statutu je závislé na tom, že tuto ekonomickou stránku věci vyřešíme," vysvětluje radní Adam Zábranský. 

>„Pokud už městská část nějaké byty prodá, pak je potřeba zajistit, aby se tak stalo za standardních podmínek s péčí řádného hospodáře a takto získané prostředky se vracely zpátky do rozvoje bytového fondu. Zahraniční zkušenosti z evropských měst ukazují, že dostatek městských nájemních bytů je jednou z brzd překotného růstu nákladů na bydlení,“ doplňuje Pavel Zelenka, předseda výboru pro bydlení Zastupitelstva hl. m. Prahy.