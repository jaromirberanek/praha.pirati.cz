---
title: "Praha schválila soutěžní záměr revitalizace Vrchlického sadů, haly hlavního nádraží a výstavby nové tramvajové trati"
image: 	posts/praha-hlavni-nadrazi.jpg
tags:   [IPR, Praha 1, Tramvajové tratě, Doprava]
---

**Pod názvem Nový Hlavák dnes schválili členové Rady hlavního města Prahy vypsání soutěžního dialogu pro revitalizaci území kolem hlavního nádraží, která se týká Vrchlického sadů, odbavovací haly nádraží a výstavby nové tramvajové trati. Soutěžní dialog a následné uskutečnění projektu je společnou aktivitou Magistrátu hlavního města Prahy, Správy železnic, Dopravního podniku hl. m. Prahy (DPP) a Institutu plánování a rozvoje hlavního města Prahy (IPR). Účelem dialogu je výběr architektonického návrhu, který nejlépe naplní komplexní zadání. Vítězný návrh bude vyhlášen v létě příštího roku.**

Soutěžní záměr Nový Hlavák počítá s novým konceptem a přeměnou Vrchlického sadů, včetně výstavby nové tramvajové trati, která povede z Opletalovy ulice k Národnímu muzeu, a s rozsáhlou rekonstrukcí odbavovací haly pražského hlavního nádraží. Cílem projektu je kultivace a renovace celého území a vytvoření výrazně lepších podmínek jak pro rezidenty, tak pro cestující.

Podmínky soutěžního dialogu Nový Hlavák budou oficiálně vyhlášeny v první polovině června. Pro samotnou účast v soutěžním dialogu a zpracování návrhu bude odbornou porotou vybráno pět multidisciplinárních týmů na základě profesní metodiky přístupu. Vítězný návrh bude znám v červnu příštího roku. Samotné zahájení výstavby je plánováno na rok 2025, s dokončením se počítá o dva roky později.

>Dlouhodobě se snažíme o zlepšování kvality veřejného prostoru, aby byl opravdu pro lidi a nebyl pro ostudu. A území kolem hlavního nádraží potřebuje proměnu jako sůl, přeci jen jde o vstupní bránu do města. Park, kterému se nelichotivě přezdívá Sherwood, dostane svěží tvář včetně nové tramvajové trati,“ říká primátor hlavního města Prahy Zdeněk Hřib.

Náměstek primátora pro oblast územního rozvoje Petr Hlaváček doplňuje: „Tento soutěžní dialog je krásnou ukázkou toho, jak moc se v posledních letech zlepšuje fungování veřejných institucí a jejich schopnost spolupracovat. Zatímco před pár lety jsme řešili modrá zábradlí, dnes jsme schopni se Správou železnic kooperovat na velkých městotvorných projektech, díky kterým máme šanci společně přivést do města novou architekturu na evropské úrovni. Problémy „Sherwoodu“ nemohou být vyřešeny bez přestavby odbavovací haly a obráceně. Je třeba k nim přistoupit s citem, aby se z vnitřní periferie stala reprezentativní brána do města. I proto chceme dát příležitost kreativním mozkům přijít s myšlenkami, promyšleným urbanismem a návrhy, které by nás v tuto chvíli třeba ani nenapadly.“

>„Za poslední desítky let se bohužel nepodařilo zbavit nejvýznamnější nádraží v zemi pověsti problematického a nepříliš oblíbeného místa. Tuto situaci chceme změnit také stavbou nové tramvajové trati mezi Muzeem a Bolzanovou ulicí, která umožní umístit zastávku tramvaje přímo před nádražní budovu, podobně jako na blízkém Masarykově nádraží. Společně s rekonstrukcí Vrchlického sadů a historickou i novou budovou hlavního nádraží vznikne v příštích letech důstojný, funkční a reprezentativní vstup do hlavního města,“ říká Adam Scheinherr, náměstek primátora pro oblast dopravy.

>„Komplex pražského hlavního nádraží prochází postupnou obnovou a modernizací. Správa železnic si uvědomuje, že největší nádraží v České republice je součástí veřejného prostoru v centru metropole, a proto jsme začali s přípravou a nyní už i realizací projektů, které přinášejí pozitivní změny. Rekonstrukcí prochází např. památkově chráněná Fantova budova. Pražanům, a nejen jim, od loňského podzimu slouží prodloužený severní podchod, díky němuž došlo k podstatnému zkrácení docházkové vzdálenosti mezi městskými částmi. Společným soutěžním dialogem, jehož součástí je rekonstrukce nové odbavovací haly, završíme dokončení změn celého komplexu a navazujícího veřejného prostoru,“ uvádí Jiří Svoboda, generální ředitel Správy železnic.

>„Hlavnímu nádraží v současnosti chybí větší propojení s MHD. Dnes je přímo v odbavovací hale pouze vstup do stanice metra C, nejbližší stávající tramvajové zastávky v Bolzanově ulici jsou vzdálené cca půl kilometru. Díky dnes schválenému soutěžnímu dialogu se zde, doufám v dohledné době, dočkáme dostavby plánované tramvajové trati přes Vrchlického sady k Národnímu muzeu a na Vinohrady, která nabídne nová, přímá spojení a zvýší tím atraktivitu MHD i samotného hlavního nádraží. Jsem rád, že se revitalizace této oblasti bude realizovat komplexně. Architektonický soutěžní dialog je vhodnou cestou, jak najít a vyladit správné řešení, které bude uživatelsky přívětivé a současně i dopravně funkční,“ poznamenává Petr Witowski, předseda představenstva a generální ředitel DPP.

Ondřej Boháč, ředitel Institutu plánování a rozvoje hlavního města Prahy, k projektu dodává: 

>„Naším cílem je tvořit příjemné město pro všechny. Po úpravách okolí Národního muzea a Václavského náměstí jde o další místo v samém centru Prahy, které se snažíme zlepšit. Nový Hlavák je navíc specifický tím, že na něm spolupracuje město a stát, což je velmi slibný začátek pro budoucí kvalitní výsledek.“

Dne 7. června v 9.30 hodin se bude konat tisková konference v prostorách střešního parkoviště Slovan na hlavním nádraží za účasti zástupců vedení spolupracujících organizací. Téhož dne se uskuteční v Centru architektury a místního plánování (CAMP) diskusní večer i pro veřejnost, v jehož rámci bude možné získat detailnější informace o projektu.

Informace pro veřejnost budou postupně doplňovány a aktualizovány na webu [www.novyhlavak.com](http://www.novyhlavak.cz).