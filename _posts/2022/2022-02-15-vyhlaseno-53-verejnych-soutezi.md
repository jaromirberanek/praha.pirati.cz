---
date:   2022-02-15
tags:   [P+R parkoviště, Transparentnost]
title:  "Praha letos plánuje vyhlásit 53 soutěží na velké veřejné zakázky. Většina peněz bude směřovat na stavební akce"
image: 	      posts/adam-chodba.jpg
author: MHMP
---
 
Hlavní město Praha v rámci zvyšování transparentnosti svého hospodaření už potřetí v řadě zveřejňuje seznam veřejných zakázek s hodnotou nad 20 milionů korun, které v tomto roce plánuje zahájit. Přehled se zaměřuje na zakázky vyhlašované hlavním městem bez projektů městských společností.

V letošním roce plánuje metropole vyhlásit celkem 53 veřejných zakázek s hodnotou nad 20 milionů korun. Vyplývá to ze seznamu, který město od roku 2020 zpřístupňuje veřejnosti. Celková hodnota zakázek pro letošní rok je 5,056 miliardy korun bez DPH. 

> „Seznam chystaných velkých zakázek zveřejňujeme s vidinou toho, že díky včasné informovanosti se dodavatelé budou moci lépe na zakázku připravit a do soutěže se jich přihlásí více,“ říká radní hl. m. Prahy pro oblast transparentnosti Adam Zábranský.

Většina zakázek plánovaných na rok 2022, konkrétně 43 v objemu 4,26 miliardy korun, se týká stavebních prací. Nejvíce zakázek (25 v objemu 3,35 miliardy korun) bude realizovat investiční odbor Magistrátu hlavního města Prahy, následuje odbor školství, mládeže a sportu (9 zakázek v objemu 400 milionů korun) a odbor informatických činností spolu s odborem hospodaření s majetkem (po 5 zakázkách za 379 milionů korun, resp. 323 milionů korun).

Největší zakázkou bude výstavba P+R parkoviště na Opatově v hodnotě 600 milionů korun. Mezi další významné projekty patří geologický průzkum Městského okruhu v úseku Balabenka - Štěrboholská radiála (400 milionů korun), výstavba nového pavilonu ZŠ Zlíchov (273 milionů korun) nebo obnova náměstí Jiřího z Poděbrad (270 milionů korun).
