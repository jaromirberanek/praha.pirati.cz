---
title: "Praha naváže spolupráci s UNICEF v oblasti humanitární pomoci. Jednání se budou týkat i finančního příspěvku"
author: MHMP
image: 	posts/hrib-primator.jpg
tags:   [Zahraničí, Unicef]
---

**Pražští radní na pondělním zasedání schválili návrh memoranda mezi hlavním městem Prahou a Dětským fondem OSN (UNICEF). V řádu dní jej následně podepíše primátor Zdeněk Hřib. Praha se tak inspiruje Varšavou, která již podobnou spolupráci uzavřela. Podle slov jejího primátora funguje velice dobře a významným způsobem pomáhá řešit v polské metropoli uprchlickou situaci.**

Schválený návrh memoranda mezi hlavním městem a UNICEF umožní po jeho podepsání navázat spolupráci s touto renomovanou organizací při OSN, která poskytuje humanitární pomoc a další podporu dětem a rodinám postiženým humanitárními krizemi prostřednictvím svých technických odborných znalostí, koordinace a propagace. UNICEF se přitom při své činnosti zavazuje dodržovat humanitární zásady lidskosti, nestrannosti, neutrality a nezávislosti.

>„V rámci řešení uprchlické situace jsem jednal s několika agenturami OSN o podpoře města. Velmi si vážím nabídky pomoci ze strany UNICEF, která může být jak finanční, materiální, tak poradenská a expertní, a to například v oblasti vzdělávání, právní ochrany dětí, sociálních služeb a podobně. Prvním krokem k navázání této spolupráce je právě podepsání memoranda mezi hlavním městem a UNICEF,“ vysvětluje primátor hlavního města Prahy Zdeněk Hřib.

Memorandum podepíše pražský primátor v následujících dnech. Konkrétní forma spolupráce mezi oběma stranami bude ještě upřesněna po dalších jednáních. Spolupráci s UNICEF uzavřelo již polské hlavní město Varšava, kde dle slov primátora Rafała Trzaskowského spolupráce funguje velice dobře a v řešení uprchlické situace se jedná o významnou pomoc.