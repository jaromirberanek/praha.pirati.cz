---
date:   2022-03-18
tags:  
- zahraničí
title:  "Hlavní město vyvěsilo vlajku Kyjeva na budovu Nové radnice"
image: 	      posts/kyjev2.jpg
author: MHMP
---

Zástupci hlavního města v pátek dne 18. března vyvěsili vlajku Kyjeva na budovu Nové radnice na Mariánském náměstí. Vlajkou chce hlavní město vyjádřit podporu této ukrajinské metropoli v době, kdy je město napadeno ruskými vojsky a těžce ostřelováno. Kromě vlajky Kyjeva visí na budově i ukrajinská vlajka. Zde zůstanou vyvěšeny na neurčito.

Dnes byla vyvěšena vlajka Kyjeva na budovu Nové radnice v centru Prahy. 

> „S těžkým srdcem sleduji v posledních dnech dění na Ukrajině a vracím se k momentům, které jsem tam zažil v polovině února ještě před Putinovou invazí. Kyjevané v čele se svým starostou teď v době rozpínání nezvaného hosta prokazují neuvěřitelnou odolnost i statečnost. Praha zůstává s Kyjevem, což ukazuje i vyvěšením vlajky, nabízí veškerou součinnost a věří, že budou tyto válečné hrůzy co nejdříve ukončeny tak, aby se mohli Ukrajinci prchající před válkou vrátit zpět do svých domovů,“ uvedl primátor hlavního města Prahy Zdeněk Hřib.  

> „Jsem velmi ráda, že jsem se mohla zúčastnit vyvěšení vlajky města Kyjev, a to ze dvou důvodů. Podpora města je velmi důležitá, a to nejen finanční a materiální, ale i symbolická. Druhým důvodem je vzkaz občanům Kyjeva a Ukrajiny, kteří tu teď jsou. Přála bych si, aby se v Praze cítili jako doma a až se vrátí zpátky, měli na naše hlavní město jen příjemné vzpomínky,“ dodala předsedkyně Výboru pro sociální politiku Zastupitelstva hl. m. Prahy Eva Horáková.

