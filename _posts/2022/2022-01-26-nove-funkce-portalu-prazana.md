---
date:         2022-01-26
tags:        
- informatika
title:        "Portál Pražana se rozšiřuje o agendu poplatků za psy, pilotní provoz funguje v Praze 3"
image: 	      posts/popp.jpg
author:       MHMP
---
 
Praha rozšiřuje Portál Pražana o další funkcionalitu, tentokrát se jedná o agendu místního poplatku ze psů. V současnosti je v provozu pilotní fáze projektu v městské části Praha 3, další městské části budou brzy následovat.

Realizace agendy psů reaguje na jeden z hlavních cílů Portálu Pražana, tedy umožnit Pražanům, aby si mohli vyřídit své záležitosti s městem na jednom místě, a to pouze pomocí počítače nebo chytrého telefonu. 

> „V naší metropoli žije přibližně 90 tisíc psů, proto mi přijde důležité mít možnost zaplatit tento správní poplatek online bez nutnosti chodit někam na úřad. O tom, že mají obyvatelé Prahy o poskytování služeb online zájem, svědčí i neustále se zvyšující návštěvnost Portálu Pražana,“ uvádí Zdeněk Hřib, primátor hl. m. Prahy.

Prostřednictvím Portálu Pražana je nyní možné provést přihlášení i odhlášení psa, zobrazit poplatkové povinnosti a aktuální finanční rekapitulaci nebo provést změnu v evidenci, jako je například přidání dalších psů či čísla čipu a jeho úprava.

> „Jedná se o logický krok, jelikož možnost vyřídit si maximum věcí online je výhodné jak pro obyvatele, tak i pro samotný řad. Praha 3 je připravena se stát pilotním místem pro digitalizaci dalších agend, které by měly následovat,“ říká starosta městské části Praha 3 Jiří Ptáček.

Správu a rozvoj Portálu Pražana zajišťuje městská společnost Operátor ICT, a.s. (OICT). 

> „Systém jsme úspěšně ověřili na Praze 3 a chceme ho rozšiřovat na další městské části. Nejprve na ty, které k evidenci poplatků používají stejný software jako Praha 3, a tedy stejným způsobem zpracovávají potřebná data. OICT buduje Portál Pražana jako centrum digitálních služeb, portál vnímám jako skvělou příležitost pro úřad i pro občany pro zjednodušení a zefektivnění práce,“ dodává Matej Šandor, místopředseda představenstva OICT.

V další fázi se rozšíření uskuteční v městských částech Praha 11, Nebušice, Vinoř a Zbraslav. Poté se připojí i městské části Praha 8, Praha 14 a Praha 17. Systém pak bude otevřen k zapojení dalších městských částí. 

Kromě agendy psů je na Portálu Pražana možné například spravovat poplatky za komunální odpad a zobrazovat si stav přeplatků a nedoplatků nebo nastavit si platbu formou inkasa. Dále jsou na portálu informace o stavu sběrných nádob, evidované adresy pro zasílání rozpisů poplatků, upozornění na nedoplatky, informace o poplatcích s blížící se splatností a podobně. V nejbližší době se chystá zobrazení dat o rezidenčním parkování s výhledem možnosti placení na zónách placeného stání a možnost ověřeného anketního hlasování a podepisování e-petic. Aktuálně je v přípravě také digitální možnost připomínkování metropolitního plánu, které by se mělo uskutečnit už na jaře letošního roku. 

V současné době nabízí Portál Pražana přihlášení pomocí datové schránky a přes prostředky sdružené pod Identitou občana a pomocí internetového bankovnictví (tzv. „bankovní identita“).
