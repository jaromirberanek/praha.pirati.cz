---
title:  "Pražští i ukrajinští prvňáčci dostanou od hlavního města v rámci prvního školního dne praktické balíčky"
author: MHMP
image:  posts/balicek2.jpg
tags:   [Školství]
---
 
Hlavní město Praha v letošním roce jako obvykle obdaruje všechny žáky prvních tříd základních škol v metropoli, a to včetně ukrajinských prvňáčků, potřebami, které využijí nejen při výuce. Další drobné dary přidala řada městských společností a partnerů. Letos se jedná o přibližně 15 500 balíčků se školními potřebami a drobnými dárky, které putují do 219 školních zařízení. Balíčky stály celkem 1 391 590 Kč bez DPH.

> „Do školních lavic letos poprvé usednou i prvňáčci ukrajinských uprchlíků, kterým se ve spolupráci s jednotlivými městskými částmi a magistrátním odborem školství snažíme zajistit jejich lepší začlenění do kolektivu a pražského vzdělávacího systému. Praktickými balíčky chceme všechny mladé školáky potěšit a zpříjemnit jim jejich nástup do školních lavic. Podpora vzdělávání je v hlavním městě zcela klíčová, proto prostřednictvím investičních akcí rozšiřujeme kapacity ve školách, modernizujeme učebny a budujeme prostory nové, aby bylo vzdělávání zajištěno pro všechny bez výjimky,“ uvedl radní hl. m. Prahy pro oblast školství Vít Šimral.

Malí školáci se letos mohou těšit na bavlněný sáček na přezůvky, oboustranně stíratelnou školní tabulku s předtištěným rastrem, dva značkovače, stírací textilii a trojhranné pastelky dvanácti barev. Stejně jako v předešlých letech školní potřeby doplnily předměty věnované jak Magistrátem hl. m. Prahy, tak příspěvkovými organizacemi hl. m. Prahy a partnery – například se jednalo o rozvrhy hodin, zápisníčky, skládačky, gumovací pryže, voskovky, omalovánky, karetní hra Pražský mistr, sešity apod. Nechybí ani dětské vstupenky do Botanické zahrady hl. m. Prahy nebo do Planetária.

Hlavní město také děkuje Městské policii hl. m. Prahy, která s distribucí balíčků pomohla a bez níž by se do pražských škol nepodařilo balíčky včas doručit. Strážníci se zároveň vrátí k přechodům pro chodce v blízkosti škol, aby dohlíželi na bezpečnou cestu školáků. Zejména v prvních zářijových dnech bude dohled opět navýšen na maximum.

Celkem putují balíčky do 219 škol, konkrétně se jedná o 195 základních škol zřizovaných městskými částmi, kam míří 15 108 kusů, a 24 speciálních škol, které spravuje Magistrát hl. m. Prahy - do těch míří celkem 310 kusů balíčků.
