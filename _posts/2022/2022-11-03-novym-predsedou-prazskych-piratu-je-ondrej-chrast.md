---
title:  "Novým předsedou pražských Pirátů je Ondřej Chrást"
author: Piráti Praha
image:  posts/chrast.jpg
tags:   [Piráti]
---

**Piráti a Pirátky krajského sdružení Praha v těchto dnech volí své nové vedení. Předsedou se stal Ondřej Chrást, jenž získal hlas 93 ze 161 hlasujících. Nyní probíhá volba čtyř místopředsedů, nové vedení bude mít od členů mandát pro následující dva roky.**

Do předsednictva nominovala členská základna ze svých řad celkem jedenáct kandidátů, do druhého kola volby předsedy postoupil kromě Ondřeje Chrásta také Ondřej Melena, který ve druhém kole získal 59 hlasů.

>“Absolutní aktuální prioritou je důstojně dokončit vyjednávání o koalici v Praze a udržet na magistrátu kurz transparentní a srozumitelné politiky. Bylo by velkým selháním demokratických stran, zejména z koalice SPOLU, kdyby přistoupily na již nabízenou tichou podporu Hnutí ANO a složily jednobarevnou pražskou vládu s podporou těchto populistů a tím mj. pomáhaly Andreji Babišovi v prezidentské kandidatuře. Praha má na víc, měla by mít demokratickou vládu. Musíme udělat vše pro to, abychom se na demokratickém základě dohodli a SPOLU se nedoprošovalo podpory oligarchického hnutí. V programové části jsme nenašli zásadní rozpory a vše je jen o lidské dohodě, ve kterou věřím,” říká Ondřej Chrást, který dosud v krajském sdružení zastával funkci místopředsedy a v současnosti je politickým náměstkem ministra kultury.

>“Přináším kontinuitu a historickou paměť po odcházejícím předsednictvu, ty budou pro nový tým důležité. Následující dva roky máme na to, abychom se připravili na další zásadní volby, zkonsolidovali sdružení, vylepšili vzájemnou komunikaci a posílili místní sdružení a náš odborný aparát, který se nám v podobě tzv. Krajských expertních týmů velmi osvědčil. Čeká nás několik zásadních rozhodnutí ohledně Pirátského centra a další komunikace navenek,” doplňuje Chrást. 

Dosavadnímu vedení skončil mandát ve středu 26. října. 

>“Gratuluji Ondrovi Chrástovi ke zvolení. Jsem rád, že sdružení rozhodlo pro kontinuitu ve vedení, kterou Ondra představuje.  Věřím, že členská základna zvolí dobře celé nové předsednictvo, tedy lidi týmového ducha, pracovité a rozhodné,” komentuje výsledek volby Chrástův předchůdce Daniel Mazur. 

Vedení svého krajského sdružení volí členové každé dva roky. Po veřejných nominacích od svých spolustraníků absolvují kandidáti také tzv. grilování před členskou základnou, následuje dvoukolové hlasování na pozici předsedy a čtyř místopředsedů. Jména všech členů nového vedení by měla být známá do poloviny listopadu.

### Kontakt pro média:

- Ondřej Chrást, předseda krajského sdružení Piráti Praha, tel: +420 606 914 916, e-mail: ondrej.chrast@pirati.cz
- Michal Polák, PR manager krajského sdružení Piráti Praha, tel: +420 608 517 127, e-mail: michal.polak@pirati.cz 