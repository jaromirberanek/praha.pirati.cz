---
date:   2022-03-16
tags:  
- zahraničí
title:  "Už 5 000 dobrovolníků se rozhodlo pomáhat ukrajinským uprchlíkům, další však budou potřeba"
image: 	      posts/8hrib.jpg
author: MHMP
---

Krajské asistenční centrum pomoci Ukrajině (KACPU) v Kongresovém centru Praha, které otevřelo hlavní město, se nadále potýká s obrovským přílivem uprchlíků a k dnešnímu dni jej využije už kolem 40 000 lidí. Zvládat tento nápor pomáhají především dobrovolníci, jen přes portál Vlny pomoci se jich přihlásilo více než 5 000. V příštích dnech se navíc očekává další zesílení proudu uprchlíků z Ukrajiny, proto se mohou další dobrovolníci připojit do registračního systému a během několika hodin začít pomáhat.

> „Bez nadsázky mohu říct, že bez nezištné a okamžité pomoci dobrovolníků bychom metropolitní asistenční centrum vůbec nemohli provozovat. Naopak bychom ho mohli rovnou zavřít. Je důležité si přiznat, že práce dobrovolníka často nemusí být žádný med. O to více si proto vážím pomoci všech, kteří se v těchto náročných dnech zapojili, anebo se ještě zapojí a děkuji jim za to,” říká primátor hl. m. Prahy Zdeněk Hřib. 

> „Všem dobrovolníkům patří velké poděkování, velice mě těší zapojení tak velkého množství lidí, kteří nezištně pomáhají. Za každou další ruku, která pomůže, budeme velice rádi, žádná pomoc není malá. Kongresové centrum pomohlo již více jak 40 000 lidí a za to dobrovolníkům velice děkuji,“ uvádí náměstek pro oblast bezpečnosti Petr Hlubuček.

Iniciativa Vlna pomoci umožňuje pomocí webové aplikace rychlou a efektivní koordinaci dobrovolníků. Všichni, kdo mají v současnosti zájem pomáhat na více místech republiky, se mohou jednoduše registrovat na webu vlnapomoci.cz. „Za uplynulý týden se přihlásilo 5 230 dobrovolníků, prvních 2 000 dobrovolnických pozic jsme již obsadili. Celkem bylo v systému naplánováno a odpracováno 9 821 dobrovolnických hodin, tj. 1 rok, 1 měsíc, 14 dní, 21 hodin,“ shrnuje za Vlnu pomoci David Suslik.

Nejvíc přetížené asistenční centrum v zemi zůstává KACPU v Kongresovém centru Praha. Dobrovolníci zde odpracují zhruba 250 směn denně. Příliv uprchlíků ale neustává, již koncem týdne tak potřeba odpracovaných hodin bude zhruba dvojnásobná. Dalšími místy v Praze jsou infostánky na Hlavním nádraží a na autobusovém nádraží Florenc.

> „Dobrovolníci jsou pro drtivou většinu lidí prchajících z Ukrajiny prvním kontaktem s naší zemí a kulturou. Přijíždějí vyčerpaní, plní stresu a obav o své blízké, které na Ukrajině zanechali. Role dobrovolníků je proto velmi důležitá, aby se ukrajinské rodiny mohly v novém prostředí rychle stabilizovat a osamostatnit se. Velmi si jejich práce vážím a děkuji jim za jejich nasazení,“ prohlašuje Milena Johnová, radní pro sociální politiku a zdravotnictví.

Kongresovým centrem už prošlo kolem 40 tisíc uprchlíků. Nejnutněji centrum potřebuje tlumočníky, vítáni jsou však i jazykově nevybavení dobrovolníci pro různorodou pomoc. Dobrovolníci pomáhají uprchlíkům s tlumočením při vyřízení víza strpění, zdravotního pojištění a pracovního povolení či k získání sociálních dávek. Dále pak pomáhají se zajištěním humanitárního ubytování. Na místě jsou také zdravotníci, duchovní a psychologická podpora. Součástí služeb je i odpočinková zóna a tři dětské koutky. Centrum slouží příchozím z Ukrajiny 24 hodin denně, sedm dní v týdnu.

Dobrovolníky je nezbytné před každou směnou náležitě proškolit. Právě proto je nutné, aby se dobrovolníci přihlašovali na směny a nechodili naslepo.

> „První týden byl hektický, ale máme z velkého zájmu veřejnosti skvělý pocit. Opět se ukazuje, jak nezbytná je digitalizace v současném dobrovolnictví, a jsme rádi, že k tomu můžeme přispět. Úvodní zájem byl neuvěřitelný, nicméně přituhuje a od tohoto týdne budeme potřebovat téměř dvojnásobek dobrovolníků," dodává David Suslik.

Kromě míst v Praze sloužících pomoci Ukrajincům pomáhá Vlna pomoci i Středočeskému kraji v Kutné Hoře, Příbrami a Mladé Boleslavi, zapojeny jsou i neziskové organizace v Karlovarském nebo Ústeckém kraji. Zájemci o pomoc si na webu Vlny pomoci online vyberou z aktuálních nabídek od organizací Meta, Oblastní spolek ČČK Praha 1, OPU a Integrační centrum Praha nebo třeba Armáda Spásy (Karlovarsko) či DCUL (Ústecko). Po registraci uvidí zájemci přehledné informace o činnostech a mohou se hlásit přímo na konkrétní časy, které jim vyhovují, a to i opakovaně.
