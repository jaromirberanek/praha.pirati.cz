---
title: "Praha poskytne slevy nájemníkům městských bytů, kteří ubytují ukrajinské uprchlíkyů korun"
authorId: MHMP
image: 	posts/zabransky-okno.jpg
tags:   [Bydlení]
---

Pražští radní dnes schválili návrh, který umožní domácnostem v městských bytech získat slevu na nájemném, pokud ubytují ukrajinské uprchlíky prchající před Putinovou vojenskou agresí. Sleva bude poskytována měsíčně ve výši 1 000 Kč za každého ukrajinského státního příslušníka, nejvýše pak ve výši 4 000 Kč měsíčně za jeden byt.

Rada tak reaguje na vládní nařízení o solidárním příspěvku pro domácnosti, které u sebe ubytují uprchlíky. Vládní příspěvek ve výši 3 000 Kč měsíčně na každého ubytovaného uprchlíka s limitem 12 000 Kč měsíčně na domácnost totiž odborníci považují za nedostatečný. Sleva bude poskytována po dobu účinnosti nařízení vlády.

Praha chce tímto krokem motivovat nájemce městských bytů k poskytnutí pomoci ukrajinským uprchlíkům. V březnu pražské zastupitelstvo vyzvalo vládu, aby v souladu s doporučením expertní zprávy PAQ Research navýšila solidární příspěvek ze 3 000 Kč na 4 000 Kč na ubytovanou osobu. Vláda tento krok ale zatím neučinila.

> „Na ubytování uprchlíků jsme vyčlenili část městské ubytovny na Zličíně a za tímto účelem připravujeme i ubytovnu na Praze 9, která je nyní kvůli chystané celkové rekonstrukci prázdná. Nájemníci městských bytů už nyní mohou ubytovat uprchlíky u sebe doma a získat solidární příspěvek od státu. Dnešní rozhodnutí rady pomůže těm z nich, kteří jsou ochotni to udělat, ale brání jim v tom finanční situace,“ uvedl radní pro bydlení a transparentnost Adam Zábranský.

Sleva bude nájemníkům poskytována na základě doložení pobírání solidárního příspěvku dle vládního nařízení za podmínky, že nájemníci nahlásí zvýšení počtu osob v domácnosti. O slevu na nájemném mohou žádat výhradně fyzické osoby s platnou nájemní smlouvou.
