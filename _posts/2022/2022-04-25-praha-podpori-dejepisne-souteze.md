---
title: "Praha finančně podpoří uspořádání dějepisné soutěže"
authorId: MHMP
image: 	posts/vitsimral3.jpg
tags:   [Školství]
---

V letošním roce se koná jubilejní 30. ročník Dějepisné soutěže studentů gymnázií České a Slovenské republiky. Díky kladným zkušenostem z minulých let i prokazatelnému přínosu pro oblast vzdělávání poskytne hlavní město na její pořádání částku 75 tisíc korun. Rozhodla o tom v pondělí Rada hl. m. Prahy. 

Soutěž je určena žákům gymnázií z celé České a Slovenské republiky. „Vzhledem k vysokému zájmu o historické vědy se na gymnáziích nejprve v obou zemích pořádají krajská kola, ze kterých následně vzejde 75 nejlepších gymnázií postupujících do finále. Soutěž absolvují i pražské školy, proto nejen jim přeji mnoho úspěchů a zužitkování svých nabytých vědomostí,” uvedl radní hl. m. Prahy pro oblast školství Vít Šimral.

V roce 2020 musela být soutěž z důvodu nepříznivé epidemiologické situace spojené s nákazou covid-19 zrušena. Znovu byla soutěž úspěšně realizována v roce 2021. Finálové kolo je naplánováno na listopad 2022 v prostorách velkého sálu Ekonomické fakulty v Chebu.

Dějepisná soutěž je široce podporována ze strany veřejných institucí. Nad soutěží v minulých letech opakovaně přebírali záštitu předsedové Senátu Parlamentu ČR, Poslanecké sněmovny Parlamentu ČR, Asociace krajů ČR i Národní rady SR nebo předseda vlády SR.
