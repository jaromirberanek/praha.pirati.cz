---
date:   2022-02-14
tags:  [Volby 2022]
title:  "Piráti zvolili čelo kandidátky do pražského zastupitelstva. Hřiba doplní zkušení kolegové z magistrátu a výrazné osobnosti z městských částí"
image: 	      posts/13kandidatu.jpg
author: MHMP
---
 
Praha, 14. února 2022 – Piráti od soboty znají 13 čelních míst kandidátky pro pražské komunální volby, které se odehrají letos na podzim. Dvojkou kandidátky bude první místostarostka Prahy 10 Jana Komrsková. Kromě primátora obhájil volitelné místo na třetí pozici radní pro bydlení a transparentnost Adam Zábranský a předseda zastupitelského klubu Pirátů a předseda majetkového výboru ZHMP Viktor Mahrik. Zbývající místa obsadili kandidátky a kandidáti z městských částí, mezi nimi zastupitelka Magdalena Valdmanová (Praha 2), předseda krajského sdružení a bývalý starosta Daniel Mazur (Praha 5) nebo radní Eva Tylová a Jiří Brůžek (Praha 12).

> „Podařilo se nám navolit skvělý tým, ve kterém máme osobnosti s širokým rozsahem zájmů a odborných zkušeností z magistrátu, městských částí i mimo politiku. Velmi mě potěšilo také rovné zastoupení žen a mužů na kandidátce vzniklé demokratickým hlasováním všech pražských Pirátů bez jakýchkoliv kvót nařízených shora. Společně teď budeme pracovat na vizích pro Prahu budoucnosti a získání co nejlepšího volebního výsledku,“ vyzdvihl navolené čelo kandidátky primátor Zdeněk Hřib.

Na dalších místech se umístila specialistka na e-government Bára Soukupová, zastupitelka Prahy 10 a asistentka poslankyně Olgy Richterové Zuzana Freitas, radní Suchdola Gabriela Lněničková, předseda výboru pro IT a Smart City ZHMP Jaromír Beránek a předseda kontrolního výboru z Prahy 1 David Bodeček.

> „Magistrát musí jít příkladem radnicím městských částí ve své otevřenosti a férovém přístupu k občanům. Chci zlepšit způsob komunikace s jednotlivými městskými částmi a nastavit vzájemnou efektivnější spolupráci na místních projektech městských částí v oblastech týkajících se občanské vybavenosti, školství, bydlení, veřejného prostoru, dětských hřišť a dopravy,” sdělila Jana Komrsková.

> „Mojí vizí je Praha udržitelná, sociálně citlivá a inovativní. Chtěl bych, abychom v příštím volebním období mohli co možná nejvíce navázat na pozitivní kroky, které naše současná koalice udělala, z mojí gesce například naplnit Strategii rozvoje dostupného bydlení,“ řekl Adam Zábranský.

Místa na kandidátce na od 14. do 65. pozice budou dovolena stejným systémem – dvoukolovým hlasování členské základny. Obsazení celé kandidátky bude známé v závěru měsíce března.

Z viditelných osobností Pirátů neobhajoval svůj mandát radní pro školství a sport Vít Šimral. Přestože získal potřebnou stranickou podporu, před prvním kolem volby oznámil své odstoupení z osobních důvodů. Plánuje se naplno věnovat plnění své nové otcovské role. 

Prvních 13. kandidátů pirátské strany do komunálních voleb do MHMP

1. Zdeněk Hřib
2. Jana Komrsková
3. Adam Zábranský
4. Magdalena Valdmanová
5. Daniel Mazur
6. Viktor Mahrik
7. Eva Tylová
8. Bára Soukupová
9. Jiří Brůžek
10. Zuzana Freitas
11. Gabriela Lněničková
12. Jaromír Beránek
13. David Bodeček
