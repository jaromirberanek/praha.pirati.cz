---
date:   2022-03-16
tags:  [Doprava, Metro D]
title:  "Praha odsouhlasila směnu pozemků, která umožní výstavbu tramvajové trati i nové stanice metra D v Libuši"
image: 	      posts/novaradnice.jpg
author: MHMP
---

Rada hl. m. Prahy v pondělí přijala návrh na majetkoprávní vypořádání v lokalitě Libuš a Kunratice mezi hlavním městem a celkem šesti vlastníky tamních pozemků, na kterém společně pracovalo hned několik týmů z Magistrátu hl. m. Prahy. Pozemky jsou nezbytně nutné pro výstavbu tramvajové trati Modřany – Libuš i plánovanou stanici metra na trase D. Nynější dohoda také zajistí, že by hlavní město mělo dokončit stavbu trati včas, a tudíž nepřijde o již přiznanou evropskou dotaci ve výši 305,4 milionu korun.

> „Na nové stanici metra D vznikne v Libuši nové centrum. Proto jsme nedávno dokončili územní studii, která podrobně určuje, jak bude území v budoucnu vypadat. Smlouva o spolupráci mezi městem a vlastníky pozemků v lokalitě Libuš je důležitý krok. Zaručuje totiž výstavbu podle požadavků města, de facto vzniká „regulační plán“ dané lokality. Je to podrobný plán s vymahatelnými pravidly pro zástavbu tohoto území,“  říká 1. náměstek primátora hl. m. Prahy pro územní rozvoj Petr Hlaváček.

> „V pondělí jsme schválili klíčovou směnu pozemků, které nám chyběly, abychom mohli postavit budoucí stanici metra D Libuš a také prodloužení tramvajové trati na Libuš. Díky tomu, že se směna uskutečnila, můžeme začít se stavbou tramvajové tratě na Libuš už za pár měsíců a čerpat evropskou dotaci ve výši více než tři sta milionů korun. Podpora dalšího rozvoje veřejné dopravy je pro mě prioritou stejně jako rozvoj města v některých dnes ne úplně utěšených lokalitách,“ připojuje se radní pro oblast majetku Jan Chabr.

> „Díky směně pozemků budeme moci začít stavět tramvajovou trať Modřany – Libuš i budoucí stanici metra D. Zároveň díky včasně získaným pozemkům získáme i dotaci 305 milionů korun od Evropské unie z Operačního programu Doprava,“ uvádí náměstek primátora pro oblast dopravy Adam Scheinherr.

Praha dlouhodobě jednala se šesti vlastníky o získání důležitých pozemků v katastrálním území Libuš a Kunratice. Obě strany se nakonec dohodly. Výsledkem je nynější přijetí tzv. Iniciální rámcové dohody a s tím přímo souvisejícího návrhu směny pozemků, čímž budou zajištěny poslední pozemky potřebné pro výstavbu tramvajové trati Sídliště Modřany – Libuš a zároveň město získá i pozemky nezbytné pro vznik budoucí stanice metra D Libuš. Naopak stávající vlastníci v rámci dohodnuté směny obdrží jiné pozemky v dané lokalitě.

Na stavbu tramvajové trati má Dopravní podnik hl. m. Prahy, který je investorem, schválené financování z prostředků EU v rámci Operačního programu Doprava ve formě dotace ve výši 305,4 milionu korun. Pro získání dotace je ale nezbytné, aby byla tramvajová trať dokončena a zároveň aby byl zahájen její provoz nejpozději do poloviny roku 2023. V případě, že by hlavní město potřebné pozemky v rámci nynější směny nezískalo, vážně by hrozilo, že výstavbu nestihne přijde o již přiznané dotace.
