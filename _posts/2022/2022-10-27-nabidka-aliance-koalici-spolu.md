---
title:  "Nabídka Aliance stability koalici SPOLU k vytvoření široké koalice demokratických subjektů v Praze"
author: Piráti Praha a Praha SOBĚ
image:  posts/zhmp-shora.jpg
tags:   [Vyjednávání]
---

Vážené kolegyně, vážení kolegové, přijměte prosím naši nabídku k okamžitému jednání o utvoření dlouhodobě stabilní koalice demokratických stran na pražském magistrátu pro celé volební období. 

Jsme připraveni s Vámi okamžitě a bez odkladu jednat o proporčně vyváženém a vůli voličů odpovídajícím zastoupení v Radě hlavního města Prahy a dalších orgánech. Koalice SPOLU pro Prahu s hnutím STAN má 24 zastupitelů a stejně tak má 24 zastupitelů i Aliance stability . Respektujeme nárok koalice SPOLU na pozici primátora. Rada má ze zákona lichý počet 11 členů. Vyvážené uspořádání je tedy rozdělit tento počet na část 5 členů Rady včetně primátora pro koalici SPOLU pro Prahu a hnutí STAN a 6 členů Rady pro strany Aliance stability. Primátor má ze zákona „právo veta“, takže není prakticky možné, aby Radou prošlo rozhodnutí, se kterým primátor nesouhlasí. Toto rozdělení odpovědností a sil povede k maximální snaze se dohodnout. 

Naší prioritou je začít co nejdříve pracovat a věnovat se zájmům Pražanů, protože Praha i celá země čelí mnoha výzvám. I z toho důvodu musíme všichni udělat maximum pro nalezení kompromisu, a to v zájmu celku a všech obyvatel našeho města.  

Za vyjednávací týmy Aliance stability

* Zděnek Hřib (Piráti)
* Jan Čižinský (Praha SOBĚ)
* Jana Komrsková (Piráti)
* Hana Třeštíková (Praha SOBĚ)

