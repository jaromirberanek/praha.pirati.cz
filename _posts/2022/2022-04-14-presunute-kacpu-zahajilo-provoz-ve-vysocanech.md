---
title: "Přesunuté Krajské asistenční centrum pomoci Ukrajině zahájilo provoz ve Vysočanech"
author: MHMP
image:  posts/uaflag.jpg
tags:   [Krizový štáb, Válka na Ukrajině, Praha 9]
---

**Od dnešního rána funguje Krajské asistenční centrum pomoci Ukrajině (KACPU) na novém místě ve Vysočanech. Doposud se centrum nacházelo v Kongresovém centru Praha (KCP), které se však musí připravovat na akce související s předsednictvím České republiky v Radě EU a na další připravované kongresy.** I z toho důvodu Krizový štáb hl. m. Prahy již dříve doporučil přesun centra. Budovu ve Vysočanech pro tyto účely hlavnímu městu bezplatně zapůjčila na půl roku společnost Central Group.

>„Přesun našeho asistenčního centra se uskutečnil podle plánu díky perfektní práci všech zúčastněných, za kterou bych rád poděkoval. Asistenční centrum je i teď, podobně jako na předchozí adrese, dobře dostupné metrem. Prostor je ale členitější než v Kongresovém centru Praha, proto bude možné v případě potřeby operativně přidávat nové přepážky. Vylepšili jsme orientační systém a přidali barevné pruhy na podlaze, které navádějí lidi v budově k registraci nebo k východu,” říká primátor hlavního města Prahy Zdeněk Hřib.

Příprava nového sídla sídlo KACPU ve Vysočanech se uskutečňovala několik týdnů a postupně se na místo navážela i technika a vybavení. Již toto pondělí tak mohl být jeho provoz vyhodnocen v rámci uzavřeného pilotního testu. KACPU v Kongresovém centru se uzavřelo včera, tedy ve středu, v 17 hodin, nicméně služby čekajícím poskytovalo i to této době, než odbavilo všechny uprchlíky.

>„Provoz asistenčního centra je i teď do velké míry závislý na práci dobrovolníků, kteří pomáhají tlumočit. Jejich práce výrazně urychluje odbavení příchozích, což je nedocenitelné. Rád bych vyzval všechny, kteří by se chtěli zapojit, aby se zaregistrovali na stránkách icpraha.com nebo pomahamepraze.sinch.cz,” doplňuje primátor Zdeněk Hřib

{% include youtube.html id="75ji9HOrqSs" %}

KACPU ve Vysočanech bude v provozu od dnešního dne přes Velikonoce vždy od 8.00 do 20.00 hodin. Od úterý 19. 4. se KACPU vrátí do standardní provozní doby od 7.00 do 21.00 hodin.

>„Chtěl bych poděkovat všem příslušníkům a zaměstnancům Hasičského záchranného sboru hlavního města Prahy, kteří pracovali v KACPU v Kongresovém centru a podíleli se na organizaci a vybudování nového centra v Praze 9,“ řekl ředitel Hasičského záchranného sboru hlavního města Prahy Luděk Prudil.

I na tomto místě zůstává budova k dispozici pouze uprchlíkům a personálu a není volně přístupná médiím. Hlavní město tímto ještě jednou žádá novináře, aby toto pravidlo respektovali a využili pro vstup tiskovou konferenci plánovanou na úterý 19. dubna. Do té doby je možné využít fotografie a videa od pražských hasičů v odkazech níže. Statistické údaje k počtu osob s uděleným pobytovým oprávněním v souvislosti s válkou na Ukrajině [jsou dostupné na webové platformě Golemio zde](https://golemio.cz/insights/statistiky-v-souvislosti-s-valkou-na-ukrajine).