---
title: "Letní tábory v Kozojedech budou v moderním prostředí, děti budou bydlet i v nových chatkách"
author: MHMP
image: 	posts/vitsimral5.jpg
tags:   [Školství]
---

Pražští radní dnes odsouhlasili záměr veřejné zakázky na celkovou rekonstrukci táborové základny Kozojedy u Kolína, kterou zřizuje hlavní město Praha a provoz zde zajišťuje Dům dětí a mládeže Jižní Město. Obnova se uskuteční v letošním a příštím roce a financována bude z pražského rozpočtu v předpokládané hodnotě necelých 18 milionů korun bez DPH. 

> „Areál v Kozojedech je využíván už od roku 1965 a od té doby prochází dílčími úpravami a údržbou, což je neefektivní a ekonomicky daleko náročnější než kompletní rekonstrukce. Chystanou obnovou chceme dětem především zajistit bezpečné prostředí pro trávení jejich volného času a zároveň zatraktivnit areál tak, aby odpovídal běžným standardům dnešní doby,” uvedl pražský radní pro oblast školství Vít Šimral. 

V plánu je obnova táborové základny, kterou tvoří tři budovy a dvanáct chatek. Objekty kuchyně a ubytování personálu budou kompletně opraveny a součástí prací bude i nový přístřešek s pultovou střechou u kuchyně. Stávající budova sociálního zařízení bude naopak odstraněna a nahradí ji nový objekt, kde navíc bude prostor i sklad.

Demolice čeká i stávající chatky, na jejichž místě vzniknou nové s dřevěnými nosnými konstrukcemi a dřevěným obkladem. Areál bude nově napojen také na tlakovou veřejnou kanalizaci a zároveň bude instalována přípojka vody, nový areálový rozvod vody i rozvody elektřiny. Celý areál bude v neposlední řadě osazen oplocením z dřevěných výplní a výplní z drátěného pletiva. Součástí stavebních prací jsou také venkovní úpravy. 

Předpoklad zahájení zadávacího řízení je červen 2022, samotná rekonstrukce je v plánu v letech 2022 a 2023. 
