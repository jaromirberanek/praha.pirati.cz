---
title:  "Komrsková: Opoziční smlouvu SPOLU a ANO nepodpoříme. Je to podvod na voličích"
author: Jana Komrsková
image:  posts/komrskova-zhmp.jpg
tags:   [Vyjednávání]
---

SPOLU, respektive ODS, TOP09, KDU-ČSL, mají do prosincového zastupitelstva možnost přehodnotit svou nabídku, kterou dalo Pirátům a hnutí STAN, o od 22. října nedoznala změny, a neskákat hnutí ANO do otevřené náruče.

Hnutí STAN by ideálně měla připadnout 2 místa v Radě hlavního města Prahy, my žádáme o 4 a pro SPOLU 5. To by odpovídalo volebním výsledkům a faktu, že SPOLU nezískalo ani 25 % hlasů. S takovým výsledkem nemůžou chtít vládnout sami celému městu. Nejde nám o žádné “mocenské uspokojení”, jak tvrdí pan Benda. Na prvním místě je pro nás možnost kvalitně a efektivně pracovat pro Pražany a dodržovat sliby, které jsme dali našim voličům v programu. 

Nabídka čtyř radních od SPOLU sice vypadá hezky na papíře, ale SPOLU je důkladně “vytunelovalo” účelovým vytvořením nikdy dříve neexistující mocenské pozice radního pro investice určené pro zástupce ODS, s prakticky absolutním vlivem na všechny oblasti chodu města. My bychom tak nemohli naplno pracovat v oblastech, za které bychom nesli odpovědnost, ani prosazovat a kontrolovat velké investice města. Rozmělnilo by to také politickou odpovědnost a způsobilo chaos v řízení města a zbytečné průtahy v přípravě a realizaci investic. To by byl neprůhledný, nevyzkoušený a hlavně zcela zbytečný experiment. V praxi by to znamenalo, že náměstek pro dopravu by řešil víceméně pouze zametání silnic a úklid sněhu, ale nemohl by pracovat na pokračování investic do metra D, jehož stavbu jsme zahájili v minulém období, nebo stavět tramvajový okruh, který jsme slíbili voličům v programu. Náměstek pro životní prostředí by mohl možná tak kácet nebo sázet stromy na kraji města, už by ale nemohl pracovat na klimaplánu, který je postavený na širokém souboru investičních akcí (od výstavby energocentra, bioplynové stanice nebo čističky odpadních vod a solární elektrárny).K realizaci těchto investic je zapotřebí součinnost s městskými společnostmi jako Pražské služby, Pražská vodohospodářská společnost, Pražské vodovody a kanalizace nebo Kolektory, které by z této gesce byly také odebrány.

 
