---
title:  "Se SPOLU nemáme žádné zásadní programové rozpory. Trváme na tom, aby v radě nebyli trestně stíhaní lidé"
author: Piráti Praha
image:  posts/volby2022-vyjednavani-hrib-komrskova-u-ods.jpg
tags:   [Piráti, SPOLU, Volby 2022]
---

**Dlužíme vám shrnutí povolebních vyjednávání s koalicí SPOLU v uplynulých dnech. Náš vyjednávací tým se sešel se SPOLU třikrát – v pondělí ihned po volebním víkendu a v tomto týdnu dvě schůzky v pondělí a ve čtvrtek.**

Ze schůzek nevyplynuly žádné zásadní rozpory v oblasti programu, které by nám neumožnily dále pokračovat v našich jednáních. Domluvili jsme se, že nad oblastmi dopravy a bydlení se potkají naše odborné týmy, aby některé záležitosti projednaly ve větším detailu.

V čem naopak nadále hledáme shodu, jsou personálie. Koalice SPOLU na čtvrtečním jednání oznámila, že trestně stíhaný zastupitel Jan Wolf musí být bezpodmínečně členem rady. My jsme v rámci minulých jednání opakovaně informovali, že součástí naší povolební strategie, kterou přijala pražská členská základna, je požadavek, aby v radě neusedl žádný trestně stíhaný politik. Tento požadavek je nadále platný, a je proto krajně nepravděpodobné, že po podpisu případné koaliční smlouvy by členská základna popřela sama sebe a koalici v takovém složení akceptovala.

Požadavek trestně stíhané osoby v radě je pro nás překvapivý také proto, že koalice SPOLU si od svého vzniku zakládala na tom, že přinese změnu politické kultury. Premiér Petr Fiala opakovaně tvrdil, že trestně stíhané osoby by neměly být součástí vlády a ani zastávat funkce ve státní správě, protože podle jeho slov to popírá smysl slušné politiky.
Koalice SPOLU dala také jasně najevo, že si v současné době nepřeje do vyjednávání přizvat hnutí Praha sobě. Náš vyjednávací tým přišel s ideou vytvoření rady na širokém půdorysu demokratických stran na jedné z prvních schůzek.

Tyto zásadní požadavky koalice SPOLU bude pirátský vyjednávací tým tlumočit zastupitelskému klubu, který dané záležitosti projedná během víkendu. Náš zájem na pokračování jednání nadále trvá a jsme domluveni, že se znovu spojíme v pondělí, abychom naplánovali další postup.

Kromě schůzky se SPOLU jsme absolvovali také schůzku s kolegy z Prahy Sobě a STANu, která byla ryze rekapitulační. Dosud neproběhlo jednání s hnutím ANO, protože k němu v tuto chvíli nevidíme žádný důvod. O jednání s SPD vůbec neuvažujeme, bylo by to v rozporu s naší povolební strategií.
