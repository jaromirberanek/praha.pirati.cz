---
title:  "Vyjednávací tým Pirátů se tento týden poprvé sešel se zástupci koalice SPOLU"
author: Piráti Praha
image:  posts/volby2022-vyjednavani-hrib-komrskova-cro.jpg
tags:   [Piráti, SPOLU, Volby 2022]
---

**Vyjednávací tým Pirátů se v souladu s povolební strategií schválenou krajským fórem Pirátů tento týden poprvé sešel se zástupci koalice SPOLU, aby projednali možnou podobu budoucí  pražské koalice. V jednáních budou pokračovat už v pondělí. Piráti už před volbami avizovali, že v budoucí radě města by podle nich neměli zasednout žádní trestně stíhaní politici. Hned den po volbách se nově ustanovený klub Pirátů na magistrátu sešel také se stávajícími koaličními partnery (Praha sobě a STAN).** 

>“Považujeme za základ zdravé politické kultury, že v budoucí radě města nezasednou trestně stíhaní politici. Vnímáme to jako samozřejmost, ostatně tak to naše strana říkala voličům už ve volbách a i z toho důvodu nám dali více než 64 tisíc hlasů. Podobně striktní jsme v dodržování systematických protikorupčních opatření. Na vstupním jednání se SPOLU jsme původně plánovali řešit pouze programové průniky. Ovšem celé jednání se nakonec stočilo k podmínce Pirátů ohledně toho, že nemůžeme sedět s trestně stíhanými v radě,” říká, Zdeněk Hřib, primátor hl. m. Prahy. 

Před volbami Piráti vyzvali všechny strany kandidující do pražského zastupitelstva k podpisu závazku k prosazování protikorupčních opatření ve vedení města a v městských společnostech bez ohledu na volební výsledek. Na nutnost dodržování systematických opatření poukázala například nedávná kauza Dozimetr. Před volbami podepsalo protikorupční závazek kromě Pirátů jen hnutí STAN, Praha sobě a Solidarita. 

Piráti jsou nyní na počty mandátů se třinácti zastupiteli nejsilnější vládní stranou v pražském zastupitelstvu. Už před volbami vyloučili povolební spolupráci s extremisty z SPD nebo KSČM. 

>“Chceme pokračovat v rekordním rozvoji města, jak jsme ho nastartovali v minulém volebním období. Za jednu z možných a prospěšných variant pro město považujeme cestu vytvoření  široké koalice demokratických stran. To znamená sestavit koalici nejen na vládním půdorysu (tj. Piráti, STAN a ODS, TOP 09 a KDU-ČSL), ale přizvat i Prahu Sobě. A to tak, aby v radě města zasedli kompetentní  lidé, kteří budou mít Prahu na plný úvazek,” dodává Jana Komrsková, místostarostka Prahy 10 a zastupitelka hl. m. Prahy. 

Hlavní město nyní čelí několika globálním krizím najednou. Pandemie Covid-19 ještě neskončila a zároveň Praha čelí dopadům uprchlické krize kvůli ruské invazi na Ukrajině. Společně s dalšími obcemi a městy ČR také musí řešit energetickou krizi, ruku v ruce s klimatickou změnou. Z tohoto pohledu Piráti považují za zcela zásadní vytvoření pevné koalice s radou složenou z odborníků, kteří daným tématům skutečně rozumí a budou pro Pražany pracovat naplno.

