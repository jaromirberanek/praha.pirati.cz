---
title: "Krajské asistenční centrum pomoci Ukrajině se v Praze se na pokyn vlády znovu otevře"
author: MHMP
image: 	posts/uaflag.jpg
tags:   [Ukrajina]
---

Aktuální situace v souvislosti s migrační vlnou z Ukrajiny a znovuotevření Krajského asistenčního centra pomoci Ukrajině (KACPU) byly hlavními tématy posledního červnového zasedání Krizového štábu hlavního města Prahy. Krizový štáb na základě usnesení vlády doporučil zahájení provozu KACPU od 11. července.

Podle dostupných informací vláda uložila hejtmanům a primátorovi zajistit v součinnosti s ministerstvem vnitra, Hasičským záchranným sborem a Policií ČR zabezpečit provoz zařízení typu KACPU na svém území. Oficiální usnesení bohužel hlavní město zatím od vlády nemá k dispozici.

> „Ke znovuotevření KACPU hlavní město přistoupí, protože nás k tomu donutilo včerejší usnesení vlády Petra Fialy. Tento její krok osobně považuji za chybný, protože nijak neřeší přeplněné kapacity v Praze a místo toho problém ještě zhoršuje, a proto nebude KACPU poskytovat ubytování. Zatím také nebyl vytvořen relokační mechanismus a není zajištěna koordinace s cílovými městy a obcemi, po čemž Praha už od března volá,” říká primátor hlavního města Prahy Zdeněk Hřib.

Kapacity ubytování má Praha již dlouhodobě vyčerpané, proto bude KACPU poskytovat pouze nouzové přístřeší a ubytovací kapacity Správy uprchlických zařízení. Otevírací doba centra bude na doporučení krizového štábu od pondělí do čtvrtka od 8 do 15 hodin, v pátek od 8 do 14 hodin. O víkendech a svátcích nebude KACPU v provozu. Nouzové přístřeší bude Praha poskytovat nonstop skrze stanová městečka a front desk na Hlavním nádraží.

KACPU je uzavřeno od 16. června kvůli přetížení hlavního města Prahy a chybějícímu systému přesunu uprchlíků do jiných a méně vytížených krajů. Uzavření centra doporučil krizový štáb na svém zasedání 1. června. Od uzavření na místě funguje infomační služba skrze dobrovolníky Českého červeného kříže.

Od uzavření funguje KACPU v omezeném režimu, kdy odbavuje klienty, kteří již v centru zahájili proces. Tento týden, v pondělí 27. června, tak KACPU za celou dobu provozu odbavilo 100 000. klienta.

Krizový štáb přijal také informace o situaci ve stanových městečkách. Ve stanovém městečku v Troji je aktuálně 49 lidí. Stanové městečko v Malešicích aktuálně obývá 160 lidí. V městečku v Malešicích se navýšila kapacita o dva stany a celková kapacita je 190 osob.

 
