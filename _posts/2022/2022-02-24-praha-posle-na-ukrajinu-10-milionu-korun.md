---
date:   2022-02-24
tags:  [Válka na Ukrajině]
title:  "Praha pošle 10 milionů korun na humanitární pomoc Ukrajině a bude jednat o ubytování pro ukrajinské rodiny"
image: 	      posts/novaradnice.jpg
author: MHMP
---

Zastupitelé hlavního města Prahy schválili okamžitý finanční dar ve výši 10 milionů korun české humanitární organizaci Člověk v tísni na pomoc obyvatelům Ukrajiny, která se v noci na čtvrtek stala terčem ozbrojené invaze ze strany Ruska. Jedná se o první okamžitou reakci na nastalou situaci, následně vznikne při Radě hl. m. Prahy pracovní skupina složená ze zástupců všech koaličních i opozičních stran, která bude řešit v koordinaci s ministerstvy další postup Prahy.

Hlavní město Praha materiálem schváleným na čtvrtečním zasedání Zastupitelstva hlavního města Prahy jasně vyjadřuje podporu a solidaritu Ukrajině. Zároveň odsuzuje vojenský útok ze strany Ruska. Na základě tohoto usnesení také hlavního město Praha poskytne finanční dar 10 milionů korun na humanitární pomoc v regionu.  

> „Ozbrojená invaze ze strany Ruska a jakékoliv další agresivní zastrašování Ukrajiny a Kyjeva jsou naprosto neakceptovatelné. Hlavní město Praha rezolutně podporuje, aby Ukrajina zůstala svobodným, demokratickým a svrchovaným státem a Kyjev svobodným a demokratickým městem. Symbolická podpora musí jít ruku v ruce i s praktickou pomocí. Proto jsme se rozhodli poskytnout 10 milionů korun jako první okamžitou pomoc ke zmírnění dopadů útoků vedených Ruskem na civilní obyvatelstvo. Zastupitelstvo mě také pověřilo k jednání s příslušnými ministerstvy a dalšími organizacemi o zajištění humanitárního ubytování, zejména pro rodiny s dětmi,“ říká primátor hlavního města Prahy Zdeněk Hřib.  

> „Osud Ukrajinců nám v Praze není lhostejný. Na Ukrajinu teď posíláme 10 milionů korun přes Člověka v tísni a budeme za město hledat další formy finanční, humanitární i nemateriální podpory a pomoci lidem, kteří jsou v důsledku eskalace ze strany Ruska v ohrožení,“ uvádí předseda zastupitelského klubu Praha sobě Jan Čižinský.

> „Dnes ráno jsme se probudili do úplně jiného světa. Jsme v situaci, kterou si většina z nás nechtěla ani neuměla představit. Musíme každý z nás udělat maximum pro to, abychom tuto situaci zvládli. Pomoc Prahy neskončí tímto usnesením. Naopak, dokud to bude třeba, budeme stále hledat způsoby, jak co nejefektivněji pomáhat těžce zkoušenému lidu Ukrajiny a i těm, kteří budou muset opustit své domovy a blízké. Myslíme na vás! Držte se!“ vzkazuje předseda zastupitelského klubu Spojených sil pro Prahu Pavel Richter.

> „V tomto případě se nedělíme na koalici a opozici, teď jde politika stranou. Ruskou invazi na Ukrajinu musíme odsoudit jedním hlasem a stejně tak i společně nabídnout humanitární pomoc,“ říká předseda zastupitelského klubu ANO Ondřej Prokop.

> „Myslím, že si každý z vlastní zkušenosti nebo z vyprávění našich rodičů a prarodičů umí představit, co znamená obsazení svrchovaného svobodného státu cizí mocností a jaký dopad to může mít na život občanů na Ukrajině. Tento akt agrese ze strany Ruska je flagrantním porušením mezinárodního práva a může uvrhnout svět do vleklého válečného konfliktu. Je naší povinností podpořit občany Ukrajiny jakoukoli formou a jsem rád, že jsme se dnes na jednání zastupitelstva dokázali napříč politickým spektrem shodnout nejen na odsouzení ruské agrese, ale také poskytnout finanční podporu přes Člověka v tísni, který je podle nás důvěryhodná a kompetentní organizace, která dokáže využít tyto finanční prostředky tam, kde na Ukrajině budou nejvíce potřeba. Věřím, že najdeme ve zřízené pracovní skupině i další formu cílené pomoci ukrajinským občanům, ať již tady v České republice, nebo na Ukrajině,“ dodává Zdeněk Zajíček, předseda zastupitelského klubu ODS.

Částku ve výši 10 milionů korun město poskytne etablované neziskové organizaci Člověk v tísni, která od roku 2014 skrze sbírku SOS Ukrajina zajišťuje humanitární pomoc na území Ukrajiny (zejména v Doněcku a Luhansku) a nyní připravuje humanitární pomoc v reakci na nastalou situaci. Potřebným poskytují například jídlo, vodu, hygienické potřeby, uhlí a psychosociální podporu nebo opravují domy a vodovodní potrubí. 

Dle rozhodnutí zastupitelstva vznikne při Radě hl. m. Prahy pracovní skupina, která bude řešit další postup hlavního města při hledání pomoci Ukrajině.  Primátor hlavního města Prahy také bude jednat s Ministerstvem vnitra ČR, Ministerstvem zahraničních věcí ČR, případně s dalšími státními institucemi, o dalších možnostech zapojení hl. m. Prahy do humanitární a další praktické pomoci Ukrajině, jako např. řešení humanitárního ubytování pro občany Ukrajiny a ukrajinské rodiny s dětmi. Rada také prověří ukončení pozastavených partnerských smluv Prahy s Moskvou a Petrohradem.
