---
date:   2022-02-21
tags:  
- volby
title:  "Pirátskou kandidátkou na senátorku se stala expertka na životní prostředí Dana Balcarová"
image: 	      posts/dana.jpg
author: Piráti Praha
---

Praha, 20. února 2022 – Pražští Piráti v sobotu zvolili Danu Balcarovou kandidátkou do pozimních senátních voleb za pražský obvod 25, který zahrnuje zejména Prahu 6 a přilehlé části. Balcarová je pirátská expertka na životní prostředí a ochranu klimatu, v minulém volebním období vykonávala funkci poslankyně a byla výraznou předsedkyní sněmovního Výboru pro životní prostředí. Působí ve vedení Pirátské strany, konkrétně je členkou Republikového výboru. Na tvorbě pirátských environmentálních programů se podílí již od roku 2014.

> „V Senátu chci prosazovat zejména ochranu vody a krajiny, čisté ovzduší, zdraví obyvatel, možnost komunitní energetiky a zlepšení welfare chovaných zvířat. Konkrétně bych ráda podala či podpořila návrhy vedoucí k udržení vody v krajině i ve městech, lepší ochraně zdrojů pitné vody i realizaci účinných přírodě blízkých opatření proti povodním. Věnovat bych se chtěla ochraně ovzduší a zmírnění dopadů znečištění na lidské zdraví. Chystám se navrhnout podporu rozvoje komunitní energetiky, která umožní lidem snížit náklady za energie a závislost na dodavatelích,“ nastínila Balcarová několik svých priorit.

Jako poslankyně se věnovala i environmentální agendě EU, která může Česko v ochraně životního prostředí posunout – ať už jde o klimatické cíle nebo zlepšení podmínek transportu živých zvířat. V této práci chce pokračovat i v Senátu.

> „I z opozice jsem se snažila, aby nebyla zametena pod koberec kauza uhelného dolu Turów, aby se řešila ekologická havárie na Bečvě či aby neprošel nesmyslný megalomanský projekt kanál Dunaj-Odra-Labe. A jsem připravená otevírat a posouvat důležité ekologické kauzy i v Senátu. Samozřejmě včetně těch, které pálí občany mého volebního obvodu, ať už jde o negativní vliv dopravy i nové výstavby, zápach z výroben, či stav zemědělské krajiny příměstských oblastí a další,“ doplnila kandidátka na senátorku.

> „Jsem přesvědčená, že senátorská pozice je přesně to místo, kde mohu přispět k provázání environmentálních, sociálních a ekonomických témat a hájit možnost občanů podílet se na spolurozhodování o využití území v jejich okolí. Velkou výhodou je, že se mohu opřít o zkušenosti z Poslanecké sněmovny a navázat na svoji dosavadní práci,“ popsala Dana Balcarová.

> „Praha 6 je jedna z nejzelenějších pražských městských částí a životní prostředí je u nás důležitým tématem. Řešíme rozšiřování letiště, zmenšování zeleně u koupaliště Džbán, zastupitelstvo vyhlásilo stav klimatického ohrožení. Proto i z hlediska lokálních témat je Dana ideální senátní kandidátkou a pevně věřím, že v Senátu zasedne a bude nám oporou,” dodal pirátský lídr do komunálních voleb na Praze 6 Ondřej Vykoukal.
