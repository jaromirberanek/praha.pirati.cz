---
title:  "Veletrh Schola Pragensis provede tisíce deváťáků výběrem střední školy"
author: Piráti Praha
image:  posts/vitsimral6.jpg
tags:   [Školství]
---

Hlavní město Praha i v letošním roce připravilo veletrh vzdělávání Schola Pragensis. Více než sto pražských středních škol se od 24. do 26. listopadu 2022 představí v Kongresovém centru Praha. Organizátoři očekávají účast tisíců návštěvníků z řad žáků, jejich rodičů i učitelů. Letošní ročník je navíc rozšířený o moderní aplikaci, která deváťáky provede výběrem střední školy.

> „Najdi střední školu, která tě bude bavit,” hlásá reklama na Vyšehradě u Kongresového centra Praha, do kterého od čtvrtka 24. listopadu do soboty 26. listopadu 2022 zavítají tisíce žáků vybírat svou budoucí střední školu, gymnázium či odborné učiliště. Vstup je zdarma bez nutné registrace pro školní zájezdy i rodiče s dětmi.

> „Mám obzvlášť velkou radost z toho, že každý rok větší a větší část organizace veletrhu přebírají žákyně a žáci našich škol. Mohou si tak vyzkoušet praktické věci, které se jim budou hodit v reálném pracovním životě: od tvorby a vedení projektu, přes komunikační dovednosti po schopnost práce v týmu. Je třeba tak poděkovat i všem učitelkám a učitelům, jež s žáky připravují prezentace svých škol, protože oni je právě k těmto věcem vedou,“ říká radní pro oblast školství Vít Šimral.

Tradice veletrhu sahá až do 90. let minulého století. Přijíždějí na něj školní zájezdy osmých a devátých tříd, v odpoledních hodinách a v sobotu přicházejí také rodiče se svými dětmi. Účastníci tak mají možnost nakouknout do stovky středních škol, načerpat jejich atmosféru a pobavit se na místě jak s žáky, tak učiteli.

> „Letošní ročník je pro nás obzvláště důležitý, jelikož je generační vrchol žáků devátých tříd. Nastupující ročník 2008 je nejsilnější za posledních 29 let. Pro Magistrát hlavního města Prahy je přitom důležité, aby všichni našli školu, která je bude bavit a po které najdou vhodné uplatnění,” uvádí ředitelka odboru školství, mládeže a sportu Magistrátu hl. m. Prahy Lenka Němcová.

Už 27. ročník veletrhu přináší řadu inovací. Vedle třídenní akce připravilo hlavní město ve spolupráci s Mediálním domem Preslova moderní informační kampaň a vyvinulo mobilní aplikaci.

> „Návyky žáků základních škol se rychle proměňují a spolu s nimi i způsob, jakým si vybírají střední školu. Ve spolupráci se staršími studenty jsme proto vyvinuli aplikaci Schola Pragensis, která deváťáky provede celým procesem volby střední školy. Nabízí katalog všech pražských středních škol, profilační test, video-průvodce s radami od absolventů i mapu samotného veletrhu. Aplikace je dostupná na Google Play, App Store a webové stránce scholapragensis.cz,” dodává Jakub Jarolímek z Mediálního domu Preslova.
