---
title: "Moderní a energeticky úspornou vzduchotechniku dostane i stanice metra Malostranská"
author: MHMP
image: 	posts/malostranska.jpg
tags:   [Doprava]
---

Pražští radní na svém pravidelném zasedání schválili podporu pro další modernizaci pražského metra. Stanice metra Malostranská dostane nový a energetický efektivní systém větrání s rekuperací odpadního tepla. Většinu potřebných prostředků poskytne pražský operační program.

Pražské metro a jeho vybavení slouží Pražanům a jeho návštěvníkům už desítky let. Mezi systémy, které cestující přímo nevidí, ale přesto jsou pro chod metra životně důležité, patří i systém vzduchotechnických zařízení (vzduchotechnika zabezpečuje větrání služebních, provozních, ale i veřejných prostor pro cestující). V současné době je v systému pražského metra provozováno 638 strojoven staniční vzduchotechniky, z nichž na trase A je celkem 164 těchto strojoven s 832 ventilátory. Větrání ve stanici metra Malostranská, otevřené v roce 1978, je zastaralé a má vysokou spotřebu energie.

> „Díky modernizaci vzduchotechniky, která bude dokončena v září letošního roku, dojde ke snížení roční spotřeby primární energie o 24,5 procent, což představuje pokles o téměř 400 MWh za rok. Nejen v souvislosti s neustálým zvyšováním cen energií je to žádoucí výsledek. Výměna vzduchotechniky přinese i pozitivní dopad na životní prostředí – emise skleníkových plynů se sníží ročně o 126 tun CO2,“ říká Zdeněk Hřib, primátor hlavního města Prahy.

Mezi další projekty pražského metra zaměřené na úspory energií a používání úsporných technologií, které byly podpořeny Operačním programem Praha – pól růstu ČR, patří modernizace pohyblivých schodů (stanice Palmovka, Skalka, Náměstí republiky, Karlovo náměstí, Anděl), modernizace osvětlení (Dejvická, Háje, Jinonice, Opatov) nebo právě modernizovaná vzduchotechnická zařízení (Náměstí Republiky, Smíchovské nádraží, Dejvická aj.).

Tento projekt byl předložen v rámci výzvy zaměřené na energetické úspory v městské veřejné dopravě s celkovou alokací 507 mil. korun. Podpora Operačního programu Praha – pól růstu ČR činí 23 mil. korun, spoluúčast Dopravního podniku hl. m. Prahy je ve výši 15 %, což odpovídá 3,5 mil. korun.

Operační program Praha – pól růstu ČR (OP PPR) působí na území Prahy už od roku 2014 a pro programové období 2014-2020 získala Praha z Evropských strukturálních fondů (ESIF) více než 200 milionů EUR. Od spuštění programu bylo podpořeno více než 1 600 projektů, které Pražanům zlepšují životní prostor a kvalitu života, ale také například podporují vědu, podnikání či vzdělávání v Praze.
