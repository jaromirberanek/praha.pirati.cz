---
title:  "V Bubenči vznikne po zahloubení tratě do tunelu stezka pro chodce i cyklisty a zelený pás"
author: MHMP
image:  posts/vlak-letisteVH.jpg
tags:   [Praha 7, Železnice na Letiště Václava Havla]
---

**Pražští radní v pondělí schválili memorandum o společném postupu ohledně pozemků v Bubenči, které se uvolní po dokončení modernizace železniční trati z Masarykova nádraží směrem na Kladno a Letiště Václava Havla. Na místě trati v pásu za stadionem Sparty směrem ke Stromovce vznikne zelený pás, pěší promenáda a cyklostezka. Pozemky se propojí se Stromovkou a rozšíří se tím plocha parku.**

Na společném postupu se Hlavní město Praha dohodlo se Správou železnic a Městkou částí Praha 7. Schválený dokument nese název Memorandum o společném postupu ve vztahu k využití pozemku uvolněného po dokončení modernizace trati Praha-Výstaviště (mimo) - Praha-Dejvice-Hradčanská (včetně).

>"Modernizace vlakové trati z centra na letiště umožní i její zahloubení v oblasti mezi Letnou a Bubenčí. Nově vzniklý prostor chceme využít pro vybudování drážní promenády, která nabídne chodcům i cyklistům komfortní, bezpečnou a přímou cestu zelení z Hradčanské do Stromovky namísto dosavadního kličkování přilehlými ulicemi,“ stojí v prohlášení Rady hlavního města Prahy.

Správa železnic připravuje rozsáhlý projekt modernizace železniční tratě Praha – Letiště Václava Havla – Kladno, která se skládá z několika dílčích staveb. Jednou z nich je zmíněná veřejně prospěšná stavba modernizace trati, která je aktuálně ve fázi územního řízení.

Podle předpokladů část železniční trati v úseku od západní hrany parku Stromovka bude po modernizaci vedena hloubeným tunelem ve stopě stávající trasy. Tím dojde k uvolnění významné části povrchu pozemku parc. č. 670/16, k. ú. Bubeneč, obec Praha, což představuje unikátní příležitost pro vytvoření zeleného pásu, pěší promenády a cyklostezky, které přímo spojí Královskou oboru se severozápadní částí Letenské pláně a Letenských sadů a dále s dopravním uzlem a transformačním územím při stanici metra Hradčanská.

Zmíněné pozemky jsou ve vlastnictví České republiky, s právem hospodařit náležejícím Správě železnic. Memorandum předpokládá, že po zahloubení trati do tunelu vyhodnotí Správa železnic pozemek jako nepotřebný a bude s hlavním městem jednat o převodu do jeho vlastnictví.