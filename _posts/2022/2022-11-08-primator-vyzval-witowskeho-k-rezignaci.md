---
title:  "Primátor Hřib vyzval ředitele Dopravního podniku k rezignaci kvůli nákupu předražených obrazovek"
author: MHMP
image:  posts/hrib-logoprahy.jpg
tags:   [Doprava]
---

Praha, 8. listopadu 2022 - Pražský primátor Zdeněk Hřib dnes vyzval Petra Witowského k rezignaci na post předsedy představenstva a ředitele Dopravního podniku hl. m. Prahy. Důvodem je nákup obrazovek s odjezdy linek MHD a souvisejících služeb od společnosti Xanthus Servisní bez výběrového řízení za téměř dvojnásobnou cenu, než za jakou nakupuje obdobné obrazovky a služby jiná městská společnost ROPID.  

Na problémy této konkrétní zakázky DPP bylo jeho představenstvo upozorněno i někdejším členem dozorčí rady za Piráty Ivo Vašíčkem. Ten jasně deklaroval, že pokud DPP obrazovky nakoupí dle původního záměru, bude na to podávat trestní oznámení. V lednu 2021 navíc dozorčí rada DPP jednoznačně doporučila představenstvu DPP tuto smlouvu nepodepsat. 

> „O tomto problému jsem už dříve mluvil s ředitelem Petrem Witowským i já osobně a jasně jsem mu řekl, že existuje levnější řešení, kterého by DPP měl využít. To připravila městská společnost Operátor ICT v mé gesci a je postavené na otevřených datech. Využívá ho ostatně i městská organizace ROPID v těch výrazně levnějších obrazovkách. Když jsem dnes k mému překvapení zjistil, že ředitel Witowský letos tu smlouvu podepsal i přes opakovaná upozornění z několika stran včetně mého osobního varování, vyzval jsem ho k odstoupení z funkce. Podobné jednání je naprosto nehospodárné, a tedy nepřijatelné,“ řekl primátor Prahy Zdeněk Hřib. 

Jedna obrazovka vyšla DPP na přibližně 290 tisíc korun za kus, zatímco ROPID za podobné obrazovky platil 150 tisíc korun za kus i s úpravou softwaru. DPP jich nyní nakoupil celkem 38. 
