---
title: "Krizový štáb hl. m. Prahy projednal uzavření Krajského asistenčního centra pomoci Ukrajině"
author: MHMP
image: 	posts/magistrat3.jpg
tags:   [Ukrajina]
---

Krizový štáb hl. m. Prahy se na dnešním jednání zabýval aktuální situací v Krajském asistenčním centru pomoci Ukrajině (KACPU) a také jeho uzavřením. K uzavření centra dojde od 16. června, a to kvůli přetížení hlavního města Prahy a chybějícímu systém přesunu uprchlíků do jiných a méně vytížených krajů. Uzavření centra doporučil krizový štáb na svém předchozím zasedání 1. června.

Po uzavření KACPU bude na místě zajištěna infomační služba skrze dobrovolníky Českého červeného kříže, kteří případným příchozím pomohou a doporučí jim, kam dále se obrátit. Dobrovolníci budou také poskytovat informace na Hlavním nádraží. Pokud by se situace změnila a systém přerozdělování začal fungovat, hlavní město je připraveno provoz KACPU znovu zahájit.

> „Tato situace samozřejmě netěší nikoho. Je to krajní řešení, protože z našeho pohledu nedává smysl přijímat další uprchlíky do míst, kde už není kapacita se o ně postarat. Uzavření doporučil pražský krizový štáb už dříve, nejde tedy o překvapivý krok. Asistenční centrum bude uzavřeno na dobu neurčitou, dokud nebude zajištěno lepší rozmístění uprchlíků v rámci krajů. Faktem je, že v Praze je až 4x více uprchlíků na hlavu než v některých dalších krajích,” říká Zdeněk Hřib, primátor hlavního města Prahy.

Praha na přeplněné kapacity upozorňuje vládu Petra Fialy i další hejtmany už od března a po celou dobu volá po funkčním relokačním mechanismu, který by zajistil srovnatelnou zátěž regionů. Doposud však vláda nepředstavila žádný konkrétní plán přerozdělení, který by přeplněné Praze pomohl, a odmítla i návrh primátora Zdeňka Hřiba bez předložení jakýchkoliv alternativ.
