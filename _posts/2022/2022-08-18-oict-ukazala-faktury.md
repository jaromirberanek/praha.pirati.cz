---
title: "První městská společnost zveřejnila data o zakázkách. Operátor ICT umožňuje veřejnou kontrolu hospodaření"
author: MHMP
image: 	posts/0hrib.jpg
tags:   [Operátor ICT, Otevřená data, Transparentnost]
---

Operátor ICT se stal první městskou společností, která zveřejnila data o zadávaných zakázkách v interaktivní aplikaci na platformě Golemio i ve formátu otevřených dat. Ukazuje tak, že otevřené hospodaření se nemusí týkat pouze města a jeho příspěvkových organizací. V budoucnu se mohou přidat další městské společnosti.

Praha loni zveřejnila data o všech zadávaných zakázkách jak na [portálu otevřených dat](https://opendata.praha.eu/dataset/verejne-zakazky-mhmp), tak v unikátní [internetové aplikaci](https://golemio.cz/data/verejne-zakazky) na datovém portálu Golemio, která umožňuje filtrovat zakázky podle různých kritérií. Letos udělala to stejné s veřejnými [zakázkami](https://opendata.praha.eu/dataset/verejne-zakazky-prispevkovych-organizaci-mhmp) zadávanými všemi příspěvkovými organizacemi města. Umožňuje tak komukoliv vykonávat veřejnou kontrolu hospodaření města.

> „Praha a její příspěvkové organizace ročně zadávají zakázky za několik miliard korun. Otevřením dat o zakázkách chceme ve výsledku snížit riziko nekalého jednání. Zveřejňování informací působí preventivně: všichni vědí, že v oblasti zakázek se teď už nic neukryje. Data lze navíc analyzovat a odhalovat chyby v nastavení systému zadávání zakázek,“ shrnuje pozitiva zveřejňování dat Adam Zábranský, pražský radní pro bydlení a transparentnost.

Nově začala informace o zadávaných zakázkách zveřejňovat i městská společnost Operátor ICT. A to opět ve formátu [otevřených dat](https://opendata.praha.eu/dataset/verejne-zakazky-oict) i v [interaktivní aplikaci](https://golemio.cz/data/verejne-zakazky-operatora-ict). Stala se tak první městskou společností, která tímto způsobem otevřela informace o svém hospodaření.

> „Jsem rád, že Operátor ICT jde v otevřenosti opět příkladem. Je to zatím jediná městská společnost, která otevřeně soutěží zakázky už od hodnoty 500 tisíc korun, a taky první městská společnost, která má veřejnou politiku odměňování členů představenstva. Chceme ukázat i koaličním partnerům, že se nemusí bát transparentnosti u společností, které mají v gesci. Věřím, že i další městské společnosti začnou brzy zveřejňovat informace o veřejných zakázkách, ať už jde o Dopravní podnik, Pražské služby či Technickou správu komunikací. Nic tomu věcně nebrání,“ doplňuje primátor Zdeněk Hřib, který má OICT v gesci.
