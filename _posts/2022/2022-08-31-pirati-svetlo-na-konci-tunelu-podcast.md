---
title:  "Spouštíme podcast Světlo na konci tunelů!"
author: Piráti Praha
image: 	posts/svetlo-na-konci-tunelu.jpg
tags:   [Podcasty, Volby 2022]
---

**Piráti jako světlo na konci tunelů. Nový podcast s pirátským europoslancem ukazuje Prahu v novém světle. Europoslanec Mikuláš Peksa připravil ve spolupráci s dalšími Piráty speciální podcast, ve kterém ukáže hlavní město Prahu ve zcela novém světle.**

V šesti dílech zazní hlasy klíčových hráčů pražské i celostátní politiky. Posluchači se dozví nová fakta od pirátského protikorupčního analytika Janusze Konieczného, političky Blanky Charvátové z předsednictva strany nebo pražského primátora Zdeňka Hřiba.

Posluchači například uslyší, co si Piráti myslí o kauze Dozimetr a kdo je v ní namočený. Peksa také představí, jak by to ve městě vypadalo, kdyby se vrátili „konzervy“ z devadesátek. Společně se ohlíží za kauzami ANO i ODS, které jsme v Praze zažili. Zhodnotí také to, co Piráti považují za největší úspěchy i neúspěchy po čtyřech letech vládnutí metropoli.

>“Piráti jsou světlo na konci tunelů. Jsme jedinou politickou stranou, která má nulovou toleranci vůči korupci. Díky protikorupčním opatřením na magistrátu v kauze Dozimetr nefiguruje jeden jediný Pirát. Za poslední čtyři roky mají za sebou Piráti celou řadu úspěchů. Praha je metropole 21. století, ze které začal mít respekt i Brusel. Jezdí se do ní inspirovat odborníci ze zahraničí, kteří oceňují zejména to, že Zdeněk Hřib, primátor Prahy brání zájmy Pražanů v zahraničí a přináší městu tolik potřebné peníze z EU i zajímavé inovace,” říká pirátský europoslanec Mikuláš Peksa.

>“ODS a ANO jsou už dnes schopni se společně dohodnout a vládnout. Například u nás na Praze 21 vytvořili v roce 2018 koalici a neohrozilo ji nic, ani neschopnost uvolněného místostarosty za ANO vyřešit nefunkční dopravní generel, ani to, že si nikdo z nich při kontrolních dnech na stavbě nevšiml, že nově vznikající školce chybí přípojka na kanalizaci,” dodává Blanka Charvátová, místopředsedkyně Pirátů.

**Speciální podcast mohou posluchači poslouchat ve všech dostupných podcastových aplikacích jako Google Podcasts, Soundcloud a Apple Podcasts. Vycházet bude vždy jednou týdně v úterý, v posledním týdnu před volbami se posluchači mohou těšit hned na dva díly.**

