---
title: "Poznej chytrou Prahu. Hlavní město představuje moderní technologie dětem"
author: MHMP
image: 	posts/vlacky.jpg
tags:   [IT]
---

ak probudit v dětech zájem o chytrá řešení, technologie, inovace a dění ve městě? Nabídněte jim zábavný program! A právě takový pod názvem Poznej chytrou Prahu odstartoval v sobotu 7. května v Království železnic na pražském Smíchově.

Zábavně-naučný program, který ve spolupráci s Královstvím železnic připravila městská společnost Operátor ICT (OICT), je vhodný pro děti ve věku od 6 do 11 let a hravou formou ukazuje, jak moderní technologie a nejrůznější inovativní vychytávky fungují v hlavním městě. Programem děti provádí maskot projektové kanceláře Smart Prague robot Prageek. Na místě je pro ně připravena tzv. zážitková mapa, kde je čeká řada otázek věnovaných např. chytrým dopravním značkám a popelnicím, elektromobilitě nebo udržitelnosti. Na zahájení přišly děti z dětských domovů, které tak měly možnost projít si program Poznej chytrou Prahu jako první, a rovněž si prohlédly atrakce celého Království železnic. Poznej chytrou Prahu se stane stálou součástí programu v Království železnic.

> „Zvědavost je u dětí potřeba podporovat, díky tomu v nich můžeme objevit jejich talent a vyvolat zájem o další vzdělávání. V tomto případě o moderní technologie, které utvářejí podobu moderních měst. A právě zážitková forma je velmi funkční. Myslím ale, že program může přilákat nejen děti samotné, ale i jejich rodiče, kteří tak mohou mít chuť zapojit se do dění ve městě,“ řekl radní hl. m. Prahy pro oblast školství, sportu, vědy a podpory podnikání Vít Šimral.

> „Království železnic je ideálním partnerem pro naši zážitkovou mapu, protože většina dětí miluje cestování vlakem i modelovou železnici. Nenásilnou formou v nich díky propojení s veřejnou dopravou posílíme také vztah k ekologii a udržitelnosti. Budu mít radost, když si kromě zážitku z expozice děti odnesou i nové vědomosti a chuť dále zkoumat informace o městě a životě v něm, protože pro vedení města jsou právě městská data klíčem pro správné rozhodování,“ řekl předseda Výboru pro IT a Smart City ZHMP Jaromír Beránek.

> „OICT je společností, která zejména pro metropoli realizuje projekty zaměřené na chytré technologie a inovace. Byl bych proto rád, kdyby se o této oblasti dozvěděly i děti, protože význam technologií bude ještě růst. A navíc, děti jsou naše budoucnost. V programu se například dozvědí, jak chytrá popelnice ‘pozná’, že je zaplněná nebo o čem informují chytré značky,“ dodal Petr Suška, ředitel úseku Smart City, inovací a projektového řízení OICT.

Království železnic na pražském Smíchově je největší modelovou expozicí železnice v Česku. Ukazuje různé kraje a jejich typické dominanty. Kolejiště mají celkovou rozlohu téměř 600 m2, jsou v měřítku 1:87 a přirozeně kombinují fantazii modelářů s realitou. V každém okamžiku se po trati prohání 80-90 osobních i nákladních vlaků. Ty doplňují auta, tramvaje, lanovka, a dokonce i stanice pražského metra. Kromě toho je na místě řada dalších atrakcí. Celková rozloha expozice je 3 500 m2 a na návštěvu se doporučují alespoň 2-3 hodiny.
