---
title: "Evropská investiční banka půjčí Praze na metro D"
author: MHMP
image: 	posts/metro-d-vizualizace.jpg
tags:   [Doprava, Metro D, EU]
---

**Úvěrový výbor Evropské investiční banky schválil Praze úvěrový rámec na výstavbu prvního úseku linky metra D. Úvěr až do výše 23 miliard korun banka nabídla za velmi výhodných podmínek. Záměr hlavního města na přijetí úvěru projedná na pondělním zasedání Rada hl. m. Prahy a následně ho budou schvalovat pražští zastupitelé.**

Úvěr v objemu 23 miliard korun pokrývá téměř polovinu celkových nákladů na výstavbu úseku metra D od stanice metra Pankrác do stanice Nové Dvory. Praha jej bude moci čerpat postupně v průběhu výstavby, odložit splátky až o 8 let a jistinu splácet až po dobu 40 let. Za výhodu lze považovat, že úvěr bude poskytnut bez nutnosti zajištění. Praha bude mít možnost čerpání úvěru v korunách nebo eurech, přičemž čerpání v eurech umožňuje velmi nízké úroky pod 2 % p. a.

Schválení úvěrového rámce předcházelo mnoho měsíců příprav a intenzivních jednání mezi pražským magistrátem, Dopravním podnikem hl. m. Prahy a Evropskou investiční bankou (EIB). Projekt nové linky pražského metra zaujal odborníky EIB i proto, že je v souladu se schváleným Klimatickým plánem hl. m. Prahy a přispívá tak ke zlepšení kvality životního prostředí. Pozitivně hodnotili i dopad výstavby metra na rozvoj města. Banka také přihlédla k výbornému stavu městských financí a nejnižšímu zadlužení za posledních 20 let, kterého město dosáhlo v letošním roce.