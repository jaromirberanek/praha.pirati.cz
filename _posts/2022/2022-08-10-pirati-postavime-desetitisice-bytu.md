---
title: "Piráti: V Praze postavíme byty pro desetitisíce Pražanů"
author: Piráti Praha
image: 	posts/hrib-pice-bydleni.jpg
tags:   [Bydlení, Volby 2022]
---

**Na řešení krize dostupnosti bydlení Piráti intenzivně pracují. Podle výzkumu od společnosti Median, který si Piráti nechali v červenci zpracovat, označilo problém dostupného bydlení z důvodu růstu cen 54 % Pražanů. Jako vážný problém to vnímá více jak 70 % lidí ve věkové skupině 25-34 let. Pražská developerská společnost proto vytipovala městské pozemky, na kterých se v nadcházejícím volebním období začnou stavět nové městské byty. Díky majetkovým směnám, kontribucím od developerů a změnám v územním plánu, tak nejen na městských pozemcích, ale nyní také na směněných pozemcích od státu a velkých brownfieldech vyrostou byty pro desetitisíce Pražanů. V roce 2021 byla také soukromým sektorem zahájena výstavba téměř 10 tisíc bytů, což je nejvíce v novodobé historii, a v tomto trendu chceme pokračovat.**

>“Problém dostupnosti bydlení v současné chvíli řeší nejen mladá generace, která si hledá nájemní, nebo vlastní bydlení pro založení rodiny ale také další skupiny obyvatel našeho města. Vyřešit krizi bydlení ale nejde přes noc. Je to běh na dlouhou trať, protože ten problém tu vznikal desetiletí. Je potřeba systematická práce, která pomůže zlepšit dostupnost bydlení v dlouhodobém horizontu. Náš radní Adam Zábranský s tím už ale začal v tomto volebním období, a tento problém řešíme na několika frontách současně,” říká, Zdeněk Hřib, primátor hl. m. Prahy.

### Postavíme byty pro desetitisíce Pražanů
Praha má málo obecních bytů, a nemůže tak dostatečně reagovat na kritický nedostatek dostupného bydlení. Až v tomto volebním období i díky Pirátům město ukončilo privatizace obecních bytů a založilo Pražskou developerskou společnost, která začala připravovat novou obecní bytovou výstavbu. V rozpracovaných projektech k dnešnímu datu se počítá s více jak 7 tisíci novými byty a další projekty budou postupně přibývat. “Dotáhneme naši strategii rozvoje obecního bydlení do konce a v následujícím volebním období začneme stavět nové městské byty podle připravených projektů. Do roku 2030 se dostaneme do stavu, kdy Praha každý rok postaví alespoň 500 obecních bytů, které bude pronajímat v režimu dostupného či sociálního bydlení. Část svých pozemků město bude uvolňovat pro družstevní a spolkovou výstavbu, aby vznikla alternativa ke komerční výstavbě,” říká Adam Zábranský, radní pro bydlení a transparentnost. 

### Zajistíme ještě vyšší odpovědnost developerů vůči občanům města a udržitelnému veřejnému prostoru
>“Aby to vše fungovalo, je nutné zajistit ještě vyšší odpovědnost developerů vůči městu i občanům. Piráti proto naváží na schválenou metodiku spoluúčasti investorů na rozvoji Prahy a budou po developerech požadovat, aby se adekvátně podíleli na nákladech, které nová výstavba přináší v souvislosti s budováním veřejné vybavenosti a infrastruktury,” dodává Zábranský. 

Praha v rámci této spolupráce také získá další nové městské nájemní byty pro své občany. Developeři budou dopředu znát veškeré podmínky pro výstavbu včetně své spoluúčasti. Díky metodice také město zajistí, že část nově stavěných bytů bude pronajímána v režimu dostupného a sociálního bydlení. Díky transparentnímu a předvídatelnému přístupu města k nové výstavbě se zkrátí doba projednávání změn územního plánu.

### Byt není hotel
Služby krátkodobého ubytování v jinak neobydlených bytech vedou ke zdražování bydlení a likvidují komfort starousedlíků. Piráti se zasadí o lepší kontrolu dodržování jednoduchého pravidla, že byt není hotel a na kolaudaci záleží. Umožní tak lidem mít ve městě skutečný domov. Obytné domy se stálými obyvateli by měly tvořit bezpečné čtvrti a zdravé, trvale udržitelné město krátkých vzdáleností. Pokud město získá pravomoc regulace AirBnB a podobných platforem, pak toho využijeme ke smysluplné změně. 

>“Na novele zákona o platformách pro krátkodobé ubytování intenzivně spolupracujeme s ministrem pro místní rozvoj a digitalizaci Ivanem Bartošem. Airbnb a podobné platformy nemohou dále vytěžovat město  na úkor obyvatel, kteří v něm žijí,” říká Zdeněk Hřib, primátor Prahy.

### Zajistíme nové sociální bydlení s využitím stávajícího obecního bytového fondu 
Piráti bude nadále intenzivně řešit bytovou nouzi Pražanů, a to prostřednictvím prevence i podpory v bydlení. 

>“Zajistíme další rozvoj kontaktních center pro bydlení, postupně rozšíříme nabídku služeb poskytovaných občanům o další typy oblasti poradenství - dluhové, právní, realitní. Kontaktní centra zároveň pomohou se zajištěním služby asistence v bydlení  pro lidi, kteří potřebují pomoci se zabydlením v nové domácnosti a v novém prostředí. Systém podpory v bydlení cílíme v první řadě na  rodiny s dětmi, na lidi se zdravotními obtížemi nebo seniory, kteří nezvládají své stávající bydlení. Účelem je zamezení vzniku vyloučených lokalit na území hlavního města a postupné snižování počtu stávajících problematických míst.  V našich plánech jsme v souladu s principy zákona o podpoře v bydlení, který od jara intenzivně chystá vláda, konkrétně MMR ve spolupráci s MPSV. Právě zmiňovaná pražská opatření jsou krom jiných inspirací tvůrcům zákona,”,” říká Zuzana Freitas Lopesová, náměstkyně ministra práce a sociálních věcí za Piráty a kandidátka na pražský magistrát. 

Piráti rovněž plánují dále rozšiřovat činnost Městské nájemní agentury, jejímž prostřednictvím se daří dostat do nabídky bydlení byty, které se majitelé zdráhali pronajmout třeba kvůli nechuti zabývat se problémy s nájemníky. 

### V oblasti řešení dostupnosti bydlení mají Piráti odpracovanou celou řadu úspěchů
V tomto volebním období Piráti ve vedení metropole ukončili privatizaci městských bytů a výrazně zrychlili opravu městských bytů, které to potřebovaly. Od roku 2019 bylo opraveno více než 1100 městských bytů. Piráti také spustili projekt Městské nájemní agentury, která propojuje zájemce o bydlení s majiteli soukromých nemovitostí. Ta teď oslavila rok fungování, zajistila ubytování pro 23 domácností, spravuje 36 bytů a ty volné právě zabydluje, do roku 2030 proto plánuje spravovat přes 500 bytů. Ve spolupráci s koaličními partnery spustili také Pražskou developerskou společnost, která má na starosti výstavbu především dostupného nájemního bydlení. Nyní se připravuje výstavba v Dolních Počernicích, ve Vršovicích atd. Získali také pozemky pro novou městskou výstavbu díky územním změnám nebo majetkovým směnám se státem. V soukromé výstavbě bylo v Praze loni povoleno rekordních 9700 nových bytů, což je rekord od roku 1989. Byla také schválena metodika spoluúčasti developerů tak, aby se přímo podíleli na nákladech, které nová výstavba přináší v souvislosti s budováním veřejné vybavenosti a infrastruktury. Postupně také získávají nové městské nájemní byty pro Pražany. 

Díky novému územnímu plánu, k němuž se do konce června mohla vyjádřit veřejnost a nyní se vypořádávají připomínky, dojde ke značným posunům možnosti nové výstavby na brownfieldech. Upravený metropolitní plán nepochybně otevírá nové cesty k řešení budoucnosti Prahy z pohledu dostupnosti bydlení, rozvoje infrastruktury nebo ochrany parků.

