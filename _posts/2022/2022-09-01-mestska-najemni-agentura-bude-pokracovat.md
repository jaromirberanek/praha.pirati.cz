---
title:  "Pokračování Městské nájemní agentury od Prahy dostalo zelenou. Bude rozšiřovat své služby majitelům bytů i lidem v bytové nouzi"
author: MHMP
image:  posts/zabransky-okno.jpg
tags:   [Bydlení]
---
 
Rada hlavního města Prahy schválila pokračování Městské nájemní agentury na další tři roky. Zájem o její služby během prvních 14 měsíců zkušebního fungování předčil očekávání a agentura se stává systémovým prvkem v zajištění bydlení pro nízkopříjmové domácnosti v Praze. Do roku 2030 plánuje spravovat 500 bytů.

Městská nájemní agentura funguje už více než rok jako spojka mezi majiteli pražských bytů a nájemníky tím, že majitelům nabízí sadu důležitých garancí a služeb, zejména pravidelné hrazení garantovaného příjmu. Nájemníkům poskytuje podporu při bydlení nebo zprostředkuje sociální služby. Provozuje ji Centrum sociálních služeb Praha.

Při poptávání bytů agentura dostala přes 110 nabídek a dohromady nyní disponuje 38 byty. Agentura tak doplňuje segment sociálních bytů tím, že umožňuje bydlet v běžných bytech Pražanům, kteří by na trhu bez jejích garancí neuspěli. Nedávné hodnocení činnosti agentury ukázalo, že nejčastěji nájemníci přicházeli z azylových domů nebo z nevyhovujícího bydlení u rodiny či známých. Naprostá většina z nich zkoušela najít nájem na realitním trhu, ale na bydlení nedosáhla z důvodu kauce či vysokého nájemného.

> „Jsem rád, že se model Městské nájemní agentury osvědčil a stala se tak vedle městského bytového fondu dalším systémovým nástrojem řešení bytové nouze Pražanů. Aktuálním cílem dle schváleného materiálu je, aby agentura do roku 2025 spravovala 250 bytů. Věřím, že se tímto modelem budou inspirovat i další česká města,“ uvedl radní pro bydlení a transparentnost Adam Zábranský.

Za první rok agentura přijala okolo 50 klientů. Zabydlela z nich téměř 30 domácností a další budou brzy následovat. Zabydlování v soukromých bytech je pro mnohé klienty náročný krok a ke stabilizaci potřebují podporu agentury i dalších institucí.

> „Důstojné a stabilní bydlení je základním předpokladem účinnosti sociální práce, proto projekt Městské nájemní agentury velmi oceňuji. Lidé mohou za pomoci sociálních pracovníků začít řešit příčiny předchozí ztráty bydlení teprve tehdy, až získají stabilní a slušné bydlení. Stabilní bydlení jim umožní věnovat energii na léčení duševního nebo jiného onemocnění, boj se závislostním chováním, budování podnětného prostředí pro výchovu svých dětí a podobně,” doplňuje radní pro oblast sociální politiky a zdravotnictví Milena Johnová.

Schválený koncept počítá nejen s pokračováním agentury v současné podobě, ale také s rozvojem její činnosti o realitní zprostředkování pro pomáhající organizace a s rozšířením záběru poskytovaného poradenství v nájemních i sousedských vztazích.

> „Jsme rádi, že projekt Městské nájemní agentury může dále pokračovat a rozvíjet se směrem, který dává smysl nám i lidem, s nimiž na obou stranách spolupracujeme. Ukazujeme, že město dokáže vytvořit moderní službu, která lidem vychází vstříc,“ uzavírá Kristýna Andrlová, vedoucí Městské nájemní agentury.


