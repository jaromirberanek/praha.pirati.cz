---
date:   2022-03-15
tags:  [Parkování, Praha 11]
title:  "U stanice metra Opatov vznikne nové záchytné parkoviště pro 495 vozidel"
image: 	      posts/panelaky.jpg
author: MHMP
---

Pražští radní na pondělním jednání souhlasili s vypsáním veřejné zakázky na výstavbu čtyřpodlažního parkovacího objektu určeného jako P+R záchytné parkoviště s kapacitou 495 stání. Parkoviště vznikne v ulici Chilská v blízkosti stanice metra C Opatov a jeho součástí bude i park s posezením.

> „Letos začneme stavět nové P+R pro skoro 500 aut v blízkosti stanice metra Opatov a dálnice D1. Bude to unikátní dopravní stavba. Hledali jsme způsob, jak elegantně pracovat s okolním terénem, nezničit jej, začlenit do něj P+R parkoviště, a ještě z něj vytvořit nové místo plné zeleně pro trávení volného času. Z jedné strany parkoviště, z druhé park. Město není nafukovací a vyjednávání o pozemcích jsou složitá. Když to jde, musíme projekty spojovat,“ říká náměstek pro dopravu Adam Scheinherr.

Plánovaný parkovací dům bude vhodný k využití zejména pro řidiče přijíždějící do Prahy od dálnice D1. Ti budou mít možnost odtud pohodlně pokračovat dále do města, neboť v blízkosti se nachází stanice metra Opatov nebo autobusové zastávky MHD. Výrazně se tak rozšíří kapacita parkovacích stání v rámci systému P+R (park & ride), kterých je v této oblasti kvůli velkému zájmu stále nedostatek.

Kromě toho se s výstavbou nového parkoviště sníží intenzita dopravy na přilehlých městských komunikacích, kde řidiči obvykle hledají volná parkovací místa, což přispěje ke snížení emisí, exhalací a hlučnosti. Zároveň by tak měl v lokalitě klesnout počet vozidel parkujících na nevhodných místech.

Zahájení stavby je plánováno na 3. kvartál roku 2022 a hotovo by mělo být do poloviny roku 2024. Předpokládaná hodnota veřejné zakázky P+R Opatov je stanovena ve výši 667 milionů Kč bez DPH plus se stanovuje rozpočtová rezerva ve výši 83 milionů Kč, celkově se tedy jedná o 750 milionů Kč bez DPH. S ohledem na výši rozpočtu musí záměr ještě schválit Zastupitelstvo hl. m. Prahy.

![P+R parkoviště Opatov](https://www.satra.cz/wp-content/uploads/2018/11/pr_opatov_f2x3-01.jpg)

Součástí stavby bude v neposlední řadě park. V části, která bezprostředně přiléhá k západní fasádě Domu s pečovatelskou službou Šalounova, je navržen klidový kout s posezením. Za ním se pak terén zvedá až do výše parkovacího domu, kde bude vytvořena pobytová zelená střecha. Spodní a horní úroveň parku budou propojeny trojicí betonových schodišť a bezbariérově pomocí dvou ramp.

Parkovací dům v ulici Chilská je navržen jako čtyřpodlažní celkem pro 495 aut. Z toho 10 míst bude vyhrazených pro handicapované, na dalších 43 stáních bude možné parkovat s vozem na CNG nebo LPG a vzniknou zde i dobíjecí stanice pro elektromobily. Součástí záměru je také prostor pro 32 jízdních kol.
