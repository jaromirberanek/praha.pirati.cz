---
title:  "Piráti: Trestně stíhaní nesmí být ve vedení hlavního města"
author: Piráti Praha
image:  posts/hrib-telefon.jpg
tags:   [Piráti, SPOLU, Volby 2022]
---

**Zastupitelský klub České pirátské strany v zastupitelstvu hlavního města Prahy v pondělí 10. října formou SMS odeslal na vědomí vyjednávacímu klubu pražského SPOLU jednomyslně odhlasované usnesení klubu v rámci dalšího povolebního vyjednávání.**

>Klub zastupitelů Piráti trvá na platnosti principu, že jeho zástupci nemohou zasednout v Radě hl. m. Prahy, pokud by v ní zároveň byli trestně stíhaní lidé, a to po celou dobu volebního období a bez ohledu na stranickou příslušnost.

Ze strany Pirátů se nejedná o záležitost, namířenou proti jednotlivcům, ale o obecný princip zdravé a slušné politiky, který Piráti chtějí mít ukotvený v koaliční smlouvě. Nyní Piráti čekají na odezvu ze strany SPOLU (TOP09, KDU-ČSL a ODS), ohledně jejich požadavku na nepřítomnost trestně stíhaných v radě.

>"Čekáme na odezvu SPOLU a jsme připraveni nadále jednat o programových průnicích a prioritách budoucí koalice tak, aby to bylo co nejlepší pro Pražany. Praha teď čelí několika paralelním krizím najednou. Stále je tu pandemie koronaviru, která nikam nezmizela. Máme tady nejvyšší počet žen a dětí v celé České republice, které sem prchly před válkou z Ukrajiny. Čelíme také energetické krizi a klimatické změně. Prahou nyní prochází celá řada uprchlíků ze Sýrie. Na dnešní den žádné osobní setkání naplánované nebylo. Dnes jsme si měli dát vzájemně vědět pouze finální stanoviska ohledně trestně stíhaných osob v Radě," doplňuje primátor Zdeněk Hřib.
