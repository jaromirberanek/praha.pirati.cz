---
title:  "Hlavní město na novém portálu zapojuje také chatbot, který poradí, jak ušetřit na energiích"
author: MHMP
image:  posts/novaradnice.jpg
tags:   [IT, Digitalizace]
---

**Na novém portálu [pomocprazanum.praha.eu](http://pomocprazanum.praha.eu), který spustil na konci září Magistrát hl. m. Prahy, se nejen Pražané dozví důležité informace, které mají za cíl jim pomoci v současné složité situaci. Součástí se nyní stal také chatbot, který zájemcům pomůže přímo při řešení úspor energií. Portál je praktickým doplňkem širokého balíčku pomoci Pražanům, který už dříve schválilo Zastupitelstvo hl. m. Prahy.**

>„Hlavní město chce zvýšit povědomí Pražanů o možnostech úspor energií během nadcházející zimní sezóny. Na stránkách pomocprazanum.praha.eu proto spouštíme aplikaci, která poradí, jak konkrétně ušetřit na energiích, nasměruje při problému s placením za spotřebu nebo poskytne informace o zastropování cen a úsporném tarifu. Mimo to chce magistrát sám jít příkladem a přistupuje k úsporným opatřením v oblasti vytápění nebo ohřevu vody ve svých budovách,“ říká primátor hlavního města Prahy Zdeněk Hřib. 

Celá Evropa bojuje s rostoucí cenou za plyn a elektřinu. A vzhledem k současné geopolitické situaci nelze ani očekávat, že by se v nadcházejících týdnech situace zásadně změnila. Pro všechny, které zasáhlo zdražování, nevychází s penězi, bojí se energetické krize nebo potřebují pomoci překlenout náročné období, případně hledají tipy, jak ušetřit na energiích, spustilo hlavní město nové webové stránky pomocprazanum.praha.eu.

Navíc podle Exekutorské komory ČR bylo ke konci června letošního roku v Česku celkem 683 239 dlužníků. Proto portál propaguje také akci Milostivé léto, která se nyní už podruhé snaží pomoci lidem se splacením dluhů veřejnoprávním institucím.

Aktuální novinkou je pak především zavedení komunikačního nástroje chatbot, který pomáhá návštěvníkům s tím, jak ušetřit na energiích. Výdaje se dají výrazně snížit například jen změnou každodenních návyků. Jak ušetřit na vytápění, ohřevu a spotřebě vody anebo na provozu spotřebičů lze jednoduše během pár kliků v tomto nástroji zjistit.

>„Energetická krize zasáhla nás všechny, a tak jsme si společně s marketingovým týmem Magistrátu hl. m. Prahy řekli, že je potřeba, abychom jednoduchou formou sjednotili všechny rady a tipy, které v některých případech mohou lidem ušetřit i vyšší jednotky procent,“ dodává Jan Ružička, majitel firmy šéfbot, která za náklady na hosting ve spolupráci s Magistrátem hl. m. Prahy chatbot spustila.
