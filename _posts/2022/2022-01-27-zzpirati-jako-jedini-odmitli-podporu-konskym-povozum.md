---
date:         2022-01-27
tags:         [Ochrana zvířat]
title:        "Piráti jako jediní odmítli obnovit podporu Prahy koňským povozům"
image: 	      posts/adam-zabransky-5.jpg
author:       MHMP
---
 
Praha, 27. ledna 2022 – Všechny zastupitelské kluby kromě Pirátů vyzvali Radu hl. m. Prahy, aby přehodnotila změnu tržního řádu, která se týkala koňských povozů. V prosinci radní odsouhlasili zrušení stanovišť pro koňské povozy na Staroměstském náměstí a ve Stromovce, které má platit od roku 2023. Teď ale zastupitelé kromě Pirátů upřednostnili podporu turistické atrakce před ochranou zdraví koní.

> „Postoj české společnosti k ochraně zvířat se postupně mění. Lidem stále více záleží na podmínkách, ve kterých zvířata žijí, a je potřeba na to adekvátně reagovat. Po zákazu kožešinových farem, klecových chovů slepic a postupnému konci drezury divokých zvířat v cirkusech je úprava pravidel pro koňské povozy dalším logickým krokem. Mrzí mě, že Praha sobě a Spojené síly na základě tlaku fiakristů otočili a snaží se zvrátit nedávné rozhodnutí radních,” říká radní Adam Zábranský. 

> „Postoj české společnosti k ochraně zvířat se postupně mění i s ohledem na probíhající klimatické změny, větší důraz na ochranu přírody i práv zvířat jako živých bytostí. Tyto faktory už reflektovaly i některé další evropské metropole od Paříže po Řím, které koňské povozy na svých územích zakázaly”, dodává Zábranský. 

Zrušením stanovišť koňských povozů radní reagovali mimo jiné na občanskou iniciativu a související petici upozorňující na nevhodné podmínky, kterým musí koně ve městě čelit. Úpravou provozu koňských povozů, kterou v prosinci 2021 schválili radní, by se Praha od roku 2023 připojila k městům, jako je Paříž, Londýn, Oxford, Barcelona, Řím, Montreal či Chicago, které na svém území koňské povozy zakázaly či omezily.

