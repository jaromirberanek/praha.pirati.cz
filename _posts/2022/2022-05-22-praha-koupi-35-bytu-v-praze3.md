---
title: "Praha koupí 35 bytů v Praze 3 a rozšíří tak svůj bytový fond"
author: MHMP
image: 	posts/adam-zabransky-8.jpg
tags:   [Bydlení, Praha 3]
---

**Rada hl. m. Prahy souhlasila s návrhem na nákup 35 bytů od Správy zbytkového majetku městské části Praha 3, a.s. (dále SZM). Praha byty nakoupí za 222 milionů Kč. Návrh bude ve čtvrtek projednávat zastupitelstvo.**

>"Akciová společnost Prahy 3 se chce do budoucna transformovat na čistě správcovskou společnost, proto už nechce vlastnit nemovitý majetek. Cílem naší koalice je rozšiřování městského bytového fondu, proto jsme uvítali nabídku od SZM na koupi těchto bytů. Alternativou byl prodej bytů na trhu. V Praze 3 dosud Praha žádné městské byty nemá,“ uvedl radní hl. m. Prahy pro bydlení a transparentnost Adam Zábranský.

Kupní cena byla stanovena znaleckými posudky, byty jsou v dobrém stavu. Část bytů je prázdných, většina je obsazena nájemníky se smlouvou na dobu určitou. Byty budou využívány v souladu s bytovou politikou města. Vzhledem k tomu, že je většina předmětných bytů aktuálně obsazena nájemníky se smlouvou na dobu určitou, budou smlouvy nájemníkům v případě dodržování pravidel standardně prodlužovány. Uvolněné byty Praha obsazuje dle platných pravidel pronájmu bytů, kdy se zaměřuje na čtyři cílové skupiny: seniory, potřebné profese, Pražany v nouzi a osoby se zdravotním postižením.

>„Dává smysl v případě, že se naskytne smysluplná nabídka k rozšíření bytového fondu hlavního města Prahy, tuto nabídku využít. Tím spíše, že se jedná o nemovitosti, které patří společnosti ve vlastnictví městské části. Náš cíl je bytový fond hlavního města Prahy rozšiřovat, což se i tímto krokem daří,” doplnil radní hl. m. Prahy pro oblast správy majetku a majetkových podílů Jan Chabr.

Radní pro akciové společnosti Prahy 3 Pavel Musil k tomu řekl: „Tyto byty byly ze strany SZM v minulosti komerčně pronajímány a nebyly určeny pro účely bytové politiky Prahy 3. Vzhledem k aktuálnímu nedostatku volných bytů na pražském realitním trhu považujeme tuto transakci za výhodnou pro obě strany, jak pro město Prahu, tak pro městskou část Praha 3, která výtěžek z prodeje použije na rekonstrukce jí svěřených obecních bytů.”  

Hl. m. Praha zahájilo jednání o nákupu předmětných bytů na základě iniciativy městské části Praha 3. V Praze 3 v současnosti hlavní město nevlastní žádné byty nesvěřené městské části. Hlavní město dlouhodobě trpí nedostatkem obecního bytového fondu, a proto je odkup nemovitostí jedním z nástrojů, jak získat do správy více bytových jednotek. Loni schválená Strategie rozvoje bydlení v hl. m. Praze počítá s novou městskou výstavbou v rozsahu

minimálně 500 bytů ročně (s cílem dosáhnout toho do roku 2030). Pražská developerská společnost připravuje projekty na městských pozemcích, které umožní postavit až 6 000 nových městských bytů.