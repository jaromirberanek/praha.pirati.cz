---
title: Zahajujeme stavbu metra D, nejdůležitější stavby tohoto století
authorId: zdenek.hrib
image: 	posts/hrib-metroD.jpg
tags:   [Metro D, Doprava]
---

**Zahajujeme stavbu metra D! Tohle je určitě jeden z nejdůležitějších momentů, který v roli primátora zažívám. Po více než 40 letech zahajujeme stavbu nové, čtvrté linky pražského metra. Metro D patřilo mezi naše klíčové priority už před volbami. Teď je konkrétním důkazem, že svoje sliby plníme.**

Není to ale tak, že by projekt metra D prostě uzrál sám od sebe. Naopak, stojí za ním velké množství práce. Museli jsme vybojovat spoustu věcí, bez kterých by samotná stavba nemohla začít. Obhájili jsme pravomocné územní rozhodnutí, dosáhli jsme změny územního plánu, vysoutěžili jsme zhotovitele, podařilo se nám domluvit se s majiteli potřebných pozemků, dokončili jsme geologický průzkum a nakonec jsme získali pravomocné stavební povolení.

Pro samotnou stavbu využijeme 90 % tunelů a šachet, které už vznikly během geologického průzkumu. Další skvělou a pokrokovou věcí je plná automatizace připravované linky - poprvé v historii budou soupravy vést počítače.

Záleží nám nejen na tom, aby bylo metro D moderní a plně funkční, ale i vkusné a esteticky hodnotné. Pražským metrem a jeho stanicemi denně projdou statisíce lidí, a tak je pro nás důležité, aby se Pražané i návštěvníci města při cestování novou linkou cítili příjemně. Proto jsme se rozhodli vyhlásit výtvarné soutěže na podobu stanic, které díky tomu obstojí i ve srovnání se zahraničím.

Metro D je bezesporu jednou z nejvýznamnějších současných investic nejen pro Prahu, ale pro celou Českou republiku. Zásadně zlepší situaci v lokalitách, jako je Krč, Lhotka, Novodvorská, Libuš a podobně, kde bydlí cca 150 000 obyvatel.

Za profesionální spolupráci děkuji náměstkovi Adamovi Scheinherrovi a všem dalším, kteří se na projektu podíleli a podílejí. Teď už „déčku“ nestojí už nic v cestě a já se moc těším, až se v roce 2029 novou linkou svezeme.