---
date:   2022-02-19
tags:  
- Školství
title:  "Pražské domy dětí a mládeže budou nově pořádat letní příměstské tábory i pro děti s odlišným mateřským jazykem"
image: 	      posts/vitsimral5.jpg
author: MHMP
---

Rada hl. m. Prahy tento týden schválila podporu aktivit pro děti a mládež zajišťovaných pražskými domy dětí a mládeže (DDM). V uvedené podpoře je nově také zahrnuta částka ve výši 62 tisíc korun, která je určena na uspořádání dvanácti letních příměstských táborů pro děti s odlišným mateřským jazykem (OMJ). 

> „Jedná se o pilotní projekt, který plynule navazuje na již pokračující aktivity domů dětí a mládeže spojené s integrací a sociální inkluzí příslušníků různých národnostních menšin. Pro děti bude připraven tradiční program příměstského tábora, který bude pod supervizí Integračního centra Praha,” uvádí radní hl. m. Prahy pro oblast školství Vít Šimral. 

Problematice samostatné nabídky aktivit pro děti s OMJ se dlouhodobě věnují pracovníci DDM Modřany, proto projekt vychází hlavně z těchto nabytých zkušeností. 

> „Tábory pro děti s odlišným mateřským jazykem organizované naším domem dětí a mládeže se těší velkému zájmu dětí i rodičů cizinců. Stává se pravidlem, že nabízené tábory jsou obsazeny během několika minut od jejich zveřejnění. Dělá nám radost, že můžeme nabízet aktivity, které podporují děti s odlišným mateřským jazykem v osvojování českého jazyka a zároveň jim pomáhají lépe se orientovat v České republice, což pomáhá dětem, aby se u nás cítily jako doma a zároveň je tím podporujeme v dalším vzdělávání,“ říká speciální pedagožka a garant aktivit pro děti s OMJ Zuzana Petrů a dodává: 

> „Na základě poptávky, která plyne z pozitivních zkušeností s našimi tábory pro děti s odlišným mateřským jazykem, organizujeme taktéž zážitkové kroužky češtiny, pravidelné výletové akce a samozřejmě i důležité velké multikulturní akce, které nenásilnou formou propojují české děti s dětmi s odlišným mateřským jazykem a seznamují je nejen s kulturou České republiky, ale také s nejrůznějšími kulturami jiných etnik. Také tyto akce se těší velké oblibě a jsou vždy hojně navštěvovány a většinou zcela obsazeny.“

> „Aktivity domu dětí a mládeže naše děti i rodiče vítají, učí se češtinu zábavnou formou, takže se chtějí učit. Rodiče dětí berou dům dětí a mládeže jako ověřenou dětskou instituci, která umí jejich děti bavit a ony pak domů přicházejí vždy nadšené,“ vyjadřuje zájem o aktivitu předsedkyně vietnamského spolku Làm Cha Mẹ CZ, z. s., Thu Huong Soukup.

> „V hlavním městě žije velké procento cizinců, existují zde lokality, kde se shromažďuje větší množství osob stejné národnosti a jejich potomkům mnohdy v začlenění překáží jazyková bariéra. I z těchto důvodů dochází k podpoře táborů pro děti s odlišným mateřským jazykem, kde mohou domy dětí a mládeže zacílit na integraci cizinců s využitím služeb tlumočníků přítomných na táborech,“ prohlásila na únorovém jednání Výboru pro výchovu a vzdělávání Zastupitelstva hl. m. Prahy jeho předsedkyně Mariana Čapková.
