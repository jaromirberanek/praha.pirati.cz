---
title: "Výstava ke 20 letům od povodní připomíná, jak Prahu v roce 2002 ničivě zasáhla velká voda"
author: MHMP
image: 	posts/hrib-povodne-karlin.jpg
tags:   [Životní prostředí, Povodně]
---

**U příležitosti kulatého výroční mohutných záplav, které postihly Prahu v srpnu roku 2002, připravilo hlavní město pro Pražany i návštěvníky metropole volně přístupnou výstavu velkoformátových fotografií v parku Kampa. Slavnostní vernisáž se uskutečnila dnes za přítomnosti představitelů hlavního města, zástupců složek IZS a dalších přímých pamětníků těchto dramatických událostí. Výstava bude na místě k vidění až do 22. září 2022, poslední zářijový týden pak bude umístěna v areálu Výstaviště Praha.**

Ostrov Kampa patřil mezi silně zasažené lokality při povodních, které řádily v Praze přesně před dvaceti lety. Nyní se symbolicky právě zde koná exteriérová výstava nazvaná 20 let od povodní. Tvoří ji celkem 20 panelů, na nichž jsou autentické fotografie ze záplav v roce 2002, které pro srovnání doprovází aktuální obrázky fotografa Radoslava Vnenčáka. Ty pro změnu ukazují, jak stejná místa v Praze vypadají dnes.  Všechny fotografie jsou doplněny informacemi v češtině i angličtině.

>„Když se ohlédnu zpět za rokem 2002, vidím nejen ohromnou sílu přírody, ale hlavně sílu Pražanů, kteří navzdory nebezpečí pomáhali všem okolo sebe bez rozdílu. Práce složek IZS i místních se ukázala jako klíčová pro zvládání podobných situací. Díky výstavě si můžeme připomenout nejen to špatné, ale i dobré věci, které naši společnost během povodní sjednotily. Vážím si, že Pražané i během aktuálních krizí opět ukazují, že pomoc druhým jim opravdu není cizí,“ říká primátor hlavního města Prahy Zdeněk Hřib.

Pro veřejnost byla výstava zpřístupněna už začátkem týdne, oficiálně zahájena však byla ve čtvrtek 11. srpna 2022. Na Kampě bude k vidění až do 22. září 2022, následně se část fotografií přesune do areálu Výstaviště Praha, kde si je lidé budou moci prohlédnout až do 30. září 2022. I v tomto případě ale nebyl výběr výstavního prostoru náhodný, neboť právě oblast Holešovic a Bubenče se před dvaceti lety také zařadila mezi povodní vůbec nejpostiženější oblasti v Praze.

Katastrofální povodně způsobily škody na městském majetku zhruba za 12 miliard korun. Praha si na obnovu metra i další infrastruktury vzala úvěry v celkové výši čtyři a půl miliardy korun, které dodnes splácí. Od roku 2002 zároveň město významně investovalo do výstavby protipovodňových opatření. Stavby, které nyní budujeme či plánujeme, jsou proto díky nim chráněny před případnými dalšími záplavami.

>"Jsem rád, že se Praha z této zkušenosti poučila. Díky investicím do protipovodňových systémů a díky kvalitnímu výcviku záchranných složek jsme na takovou situaci již dobře připraveni, kdyby znovu nastala, a zvládneme ji," doplňuje Hřib.


