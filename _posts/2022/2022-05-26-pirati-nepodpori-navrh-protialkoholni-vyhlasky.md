---
title: "Piráti nepodpoří návrh vyhlášky, která nepřehledně zakazuje konzumaci alkoholu na veřejnosti. Praha je svobodné město"
author: MHMP
image: 	posts/valdmanova-naplavka.jpg
tags:   [Protialkoholní Vyhláška, Náplavka]
---

**Klub Pirátů na dnešním jednání Zastupitelstva hl. m. Prahy nepodpoří svými hlasy návrh vyhlášky, která výrazným způsobem omezuje konzumaci alkoholu na veřejnosti. Vyhláška je navíc natolik nepřehledná, že by se v ní nezorientovali místní ani návštěvníci Prahy a i její vymáhání by bylo komplikované. Klub Pirátů se shoduje na tom, že restriktivní vyhláška sama o sobě nijak neřeší problémy hluku, nepořádku nebo problematického chování jednotlivců ve městě.**  

>„Praha je svobodné město, kde žijí svobodní lidé, a já nevidím jediný důvod, proč by si nemohli udělat po práci piknik v parku na dece s lahví vína. Zákaz otevřených lahví alkoholu v parcích formou vyhlášky je nevhodným plošným zákazem. Podařilo se přesvědčit koaliční partnery o tom, že to má být v principu povoleno a pouze na vybraných místech je možné uvažovat o zákazu, nicméně městské části určily tolik míst, že je to nepřehledné a pití alkoholu je zakázáno prakticky všude. V této podobě to nemůžeme podpořit. Navíc ta vyhláška žádný problém nevyřeší. Zákazu otevřených lahví se každý vyhne lahví s víčkem nebo zátkou. Hluk na ulicích navíc většinou dělají lidé, kteří se už napili v hospodě a jenom se přesouvají na jiné místo,“ říká Zdeněk Hřib, primátor hl. m. Prahy za Piráty. 

>“Naší ambicí bylo tuto nepřehlednou vyhlášku změnit do podoby, která bude jasná a všem srozumitelná. Bohužel, to by mělo být odhlasováno současný stav vůbec nezlepšuje a mění se jen kosmeticky a k větší přísnosti. Nebude dosaženo toho, že by bylo možné lépe postihovat lidi, kteří dělají hluk a nepořádek. Jen se rozšiřuje záběr vyhlášky také na lidi, se kterými žádné problémy nejsou, nikoho neobtěžují a není důvod je perzekuovat za otevřenou láhev,” dodává Magdalena Valdmanová, zastupitelka za Piráty v městské části Praha 2. 