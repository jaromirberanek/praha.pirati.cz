---
date:         2022-02-07
tags:        [Školství]
title:        "Praha penězi z EU podpoří dětské skupiny. I díky nim se mohou rodiče malých dětí vracet dříve do zaměstnání"
image: 	      posts/vitsimral5.jpg
author:       MHMP
---
 
Hlavní město dlouhodobě podporuje rodiny s malými dětmi. Rada hlavního města Prahy na pondělním zasedání schválila financování v příštích letech deseti dětským skupinám, které tak umožní rodičům pečující o děti dřívější návrat do zaměstnání. Projekty jsou financovány z Operačního programu Praha – pól růstu částkou přesahující 20 milionů korun. 

> „Dětské skupiny jsou alternativou pro rodiče, kteří se chtějí vrátit z rodičovské dovolené do zaměstnání a jejichž dítě je ve věku od 6 měsíců do zahájení povinné školní docházky. V Praze jde o velmi žádanou službu, která doplňuje kapacitu mateřských školek a jeslí. Jsem rád, že díky evropským penězům můžeme podporovat nejen projekty technického rázu, jako je stavba nových P+R parkovišť nebo nákup elektrobusů, ale také služby zaměřené na vzdělání nebo podporu zaměstnání,“ říká primátor hlavního města Prahy Zdeněk Hřib.   

„V hlavním městě funguje několik desítek dětských skupin. Dvě z nich, Zvonek a Klíček, jsou provozovány Magistrátem hlavního města a zajištují kvalitní předškolní péči o děti zaměstnanců úřadu již od > roku 2018. I tyto dvě skupiny byly podpořeny zdroji z Evropské unie, spolu s dalšími dvěma tisícovkami míst v dětských skupinách, jež z pražského operačního programu platíme,“ doplňuje Vít Šimral, radní pro oblast školství.

Příjem žádostí z výzvy s označením 59 a s celkovou alokací 30 milionů korun, jejíž podpora byla určena pro vznik a provoz dětských skupin, byla ukončena 13. ledna letošního roku. Podpora byla nakonec přiřknuta 10 projektům s celkovými výdaji 20,29 milionu korun. Kromě již zmíněných skupin Zvonek a Klíček se podpory z evropských fondů dočkají dětské skupiny zřizované Centrem sociálních služeb Praha, dětské skupiny při MŠ U Uranie, FZŠ a MŠ U Studánky nebo dětské skupiny pod příspěvkovými organizacemi Sociální služby městské části Praha 12 a Centrum sociální a ošetřovatelské pomoci v Praze 10.

Operační program Praha – pól růstu ČR (OP PPR) působí na území Prahy už od roku 2014 a pro programové období 2014-2020 získala Praha z Evropských strukturálních fondů (ESIF) více než 200 milionů EUR. Od spuštění programu bylo podpořeno více než 1 500 projektů, které Pražanům zlepšují životní prostor a kvalitu života, ale také například podporují vědu, podnikání či vzdělávání v Praze. 
