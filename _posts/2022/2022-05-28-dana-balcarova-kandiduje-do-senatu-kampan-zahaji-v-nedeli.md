---
title: "Expertka na energetickou soběstačnost a životní prostředí Dana Balcarová kandiduje do Senátu. Kampaň zahájí tuto neděli"
author: Piráti Praha
image: 	posts/balcarova-bartos.jpg
tags:   [Senát, Volby 2022]
---

**Dana Balcarová se rozhodla navázat na své úspěšné působení v Poslanecké sněmovně a kandiduje do Senátu za volební obvod č. 25, který zahrnuje Prahu 6, Zličín, Řepy, Lysolaje, Nebušice a Přední Kopaninu. Expředsedkyně sněmovního Výboru pro životní prostředí se chystá v Senátu podporovat rychlou a ekonomicky udržitelnou transformaci české energetiky.**

Do politiky vstoupila Dana Balcarová jako zastupitelka na Praze 9 a v roce 2017 se už jako známá lokální politička prosadila ve sněmovních volbách. Coby poslankyně hájila kvalitu životního prostředí v řadě závažných kauz. Postavila se proti narušování spodních vod těžbou v polském dole Turów, v případě série otrav na řece Bečvě, a také pomohla ukončit klecový chov slepic v ČR. Jako předsedkyně sněmovního Výboru pro životní prostředí se zasazovala o ukončení těžby uhlí a o rozvoj obnovitelných zdrojů energie.

>„Všechny své profesní zkušenosti napřu do transformace energetiky, které jsem se dlouhé roky věnovala ve Sněmovně v agendě evropské klimatické legislativy i v Uhelné komisi. S válkou na Ukrajině se bolestně ukázala zastaralost české energetické koncepce. V Senátu chci podporovat rychlý rozvoj komunitní energetiky, která představuje dobré řešení pro snížení ceny energie pro občany a je cestou k soběstačnosti a nezávislosti na nedemokratických režimech. Ve svém volebním obvodu pak, ve spolupráci s obcemi, podpořím vznik energetických komunit, ve kterých by si lidé vyráběli energii levněji a nezávisle na velkých dodavatelích,” říká Dana Balcarová ke své kandidatuře.

Dalším ze zásadních témat je ochrana kvality vody.

>„Mám předem připravené návrhy na změnu vodního zákona, které lépe chrání zdroje vody před znečištěním. Lidské zdraví je tou nejdůležitější hodnotou. Vliv prostředí na naše zdraví -  ať už jde o vodu, čistotu ovzduší a další ohrožující faktory jako je hluk, zápach, dopravní stres a nedostatek kvalitní zeleně v našem okolí - to vše je příčinou mnoha nemocí, poruch imunitního systému a zbytečných předčasných úmrtí. Naše okolí určuje kvalitu našeho života. Budu se zasazovat o revitalizaci a rozvoj města se zapojením občanů. Právě oni mají mít možnost rozhodovat o svém okolí. V Senátu budu též aktivně bojovat i za práva zvířat,” dodává kandidátka do Senátu. 

Proč je Balcarová a její energie ideální volba pro Senát říká ministr pro místní rozvoj Ivan Bartoš. 

>„Danu Balcarovou jsem vždy podporoval a jsem rád, že i díky její pracovitosti a opravdovému zájmu o kvalitní životní prostředí se nám povedlo prosadit řadu dobrých věcí. Má lví podíl na ukončení spalování uhlí v energetice do roku 2033 nebo třeba zákazu klecového chovu slepic. Dokázala tak opakovaně, že své vize dokáže v nejvyšší politice prosadit, a pro Senát je podle mého názoru tou nejlepší kandidátkou. Upřímně jí držím palce,” sdělil předseda Pirátské strany.

Pro Danu Balcarovou se vyslovuje řada dalších podporovatelů, mimo jiné i senátor Lukáš Wagenknecht: 

>„Dana Balcarová bere svoji politickou práci vážně, svojí agendu řeší komplexně a je otevřená debatě a jiným názorům. Dana, kromě práce na zákonech, posouvá celospolečenská témata a současně se zasazuje o řešení pražských i lokálních problémů. Takový přístup je v Senátu potřeba a její hlas bude slyšet.”

Na jeho slova navazuje i jeden z horkých kandidátů na starostu Prahy 6 Ondřej Vykoukal:

>„Dana je jasně vyprofilovanou političkou, za kterou zřetelně mluví výsledky její práce nejen ve Sněmovně. Ve sněmovních lavicích prokázala, že dokáže řešit širokou agendu a otevírat důležitá témata. Praha 6 je jedna z nejzelenějších pražských částí a životní prostředí je u nás důležitým tématem. Proto i z hlediska lokálních témat je Dana ideální senátorkou obyvatel našeho obvodu. Pevně věřím, že v Senátu zasedne a bude nám všem oporou.”

**Dana Balcarová zahajuje kampaň tuto neděli 29. května 2022 od 14 hodin v pražských Riegrových sadech společně s ostatními pirátskými kandidáty do Senátu. Celé zahájení kampaně Pirátů začne ve 13 hodin představením kandidátů a kandidátek do zastupitelstev obcí a měst.**