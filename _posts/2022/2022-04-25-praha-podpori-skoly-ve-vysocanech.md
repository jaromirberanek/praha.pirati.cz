---
title: "Praha podpořila výstavbu nové základní a mateřské školy ve Vysočanech4"
authorId: MHMP
image: 	posts/vitsimral2.jpg
tags:   [Školství]
---

Rada hl. m. Prahy v pondělí 25. 4. 2022 schválila příspěvek ve výši 180 milionů korun pro městskou část Praha 9 na výstavbu nové základní a mateřské školy U Elektry. Ta pojme zhruba 780 žáků a vznikne ve Vysočanech. Plánované náklady na celou stavbu jsou zhruba 500 milionů korun.

> „Dostatek míst v pražských školách je naše dlouhodobá priorita, proto jsme z rozpočtu hlavního města uvolnili 180 milionů korun na výstavbu nové školy, která značně ulehčí život rodičům a dětem v rozvojovém území Vysočan. Městská část Praha 9 dotáhla projektovou přípravu do zdárného konce a zahájila stavbu, proto si finanční příspěvek hlavního města zaslouží. Počítáme s podporou i dalších investičních projektů městských částí, abychom jim pomohli zajistit dostatečné kapacity v oblasti školství,“ říká Pavel Vyhnánek, náměstek primátora pro oblast financí a rozpočtu.

Na rozvoj školství se hlavní město dlouhodobě zaměřuje, na podporu výstavby a oprav škol Praha uvolňuje městským částem finanční prostředky každoročně. V letošním roce již přidělila dotace z investiční rezervy na připravené projekty pro rozšíření školských kapacit. Na samotnou výstavbu nové vysočanské školy poskytlo hlavní město 80 milionů korun v loňském roce, nyní přidává dalších 180 milionů.

> „Zcela nová ZŠ a MŠ U Elektry bude spádovou školou pro velké rozvojové území Vysočany. Mezi ulicemi Poděbradská a Kolbena v současnosti probíhá nebo je plánována rozsáhlá urbanizace. A převážně bytová výstavba musí jít v těchto nových lokalitách ruku v ruce s veřejnou vybaveností, tedy včetně výstavby školských zařízení,“ uvádí starosta městské části Praha 9 Tomáš Portlík.

Novou ZŠ a MŠ U Elektry s 33 třídami, kterou devátá městská část staví na svém pozemku, bude navštěvovat 705 žáků základní školy a 78 žáků mateřské školy. Bude vybavena odbornými učebnami, jídelnou i dobrým sportovním zázemím – velkou tělocvičnou, gymnastickým sálem s posilovnou a venkovním hřištěm.

Samotná stavba již začala v polovině roku 2021, s jejím dokončením se počítá do dvou let. V současné době je hotová hrubá stavba třípodlažní části, v níž se počítá s mateřskou školou, a také objekt tělocvičny. Ve druhém čtyřpodlažním objektu pak zbývá dokončit patra.
