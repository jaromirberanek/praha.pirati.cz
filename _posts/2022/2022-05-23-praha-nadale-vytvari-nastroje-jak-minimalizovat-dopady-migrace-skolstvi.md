---
title: "Praha nadále vytváří nástroje, jak minimalizovat negativní dopady migrace na pražské školství"
author: MHMP
image: 	posts/vitsimral5.jpg
tags:   [Školství, Válka na Ukrajině]
---

**Hlavní město aktivně reaguje na vysokou míru migrační vlny, kterou způsobil válečný konflikt na Ukrajině. Intenzivně řeší otázku pomoci ukrajinským uprchlickým rodinám nejen v rámci zajištění dostatečných ubytovacích kapacit, ale také se snaží ulehčit postup při zajišťování vzdělání pro ukrajinské děti. Proto Praha vytváří nástroje, kterými rodinám pomáhá v adaptaci, a zároveň zavádí opatření, jimiž předchází případným negativním dopadům na pražské školství.**

>„Vzhledem k přetrvávající válce na Ukrajině i nadále realizujeme ve spolupráci s magistrátním odborem školství mimořádná opatření pro zvládání migrace ukrajinských uprchlíků a jejich začleňování do pražského vzdělávacího systému a také se jim snažíme pomoci v jejich celkovém zapojení do společnosti. Jsme si vědomi toho, že tato extrémní situace, která v jejich zemi panuje, negativně ovlivňuje psychický stav i jejich dětí, proto jsme ve spolupráci s pražskými sportovními kluby a spolky zajistili možnost odreagování se prostřednictvím jejich oblíbených sportů,” řekl radní hl. m. Prahy pro oblast školství a sportu Vít Šimral.

V souvislosti s tím vznikla už koncem letošního února pracovní skupina, která má za úkol zpracovávat podněty a úkoly související s problematikou migrace dětí z Ukrajiny. Skupina se schází operativně za účasti zástupců městských částí a ředitelů i ředitelek škol zřízených hlavním městem. Mimo jiné se konají pravidelná koordinační pracovní setkání a konzultace k českému a ukrajinskému zápisu se všemi správními obvody Prahy.

>„V současné době nelze jednoznačně určit, kolik ukrajinských dětí se do pražských mateřských škol bude hlásit. Nemůžeme předjímat. Přijímání se bude odvíjet až od jejich zápisu v termínech od 1. června do 15. července a od fakticky podaných žádostí. Podle dostupných dat z ministerstva je jasně vidět, že koncentrace ukrajinských dětí je nejvyšší v centrální části Prahy a ve velkých městských částech Praha 4, Praha 5 a Praha 6. Na okraji města jsou počty výrazně nižší,” připojil radní Vít Šimral. 

Hlavní město proto i nadále jedná s vládními zástupci o zavedení celostátního mechanismu realokace válečných uprchlíků mezi jednotlivé kraje kvůli vysoké naplněnosti kapacit hlavního města. 

S problémy nedostatečných kapacit v pražských školách a školských zařízeních se město potýká dlouhodobě. Je to především dáno prudkým demografickým vývojem, rezidenčním developmentem i ekonomickou migrací. Vlivem populačního tlaku je proto nutná také výstavba nových škol. 

>„V příštích sedmi letech nové postavíme školy v Praze 5, v Praze 13 a v Běchovicích. Hledáme kapacity ve stávajících školách a jednáme s řediteli o dalších gymnaziálních třídách na školách odborných. Deváté třídy letos opustí 9 691 žáků. Kvůli nárůstu jejich počtu se počítá s postupným rozvojem čtyřletého gymnaziálního vzdělávání,” dodal radní Šimral.  