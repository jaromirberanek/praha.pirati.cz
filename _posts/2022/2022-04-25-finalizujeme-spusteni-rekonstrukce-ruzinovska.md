---
title: "Hlavní město ještě v letošním roce zahájí rekonstrukci budovy Základní školy Ružinovská v Praze 4"
authorId: MHMP
image: 	posts/vitsimral5.jpg
tags:   [Školství]
---

Pražští radní dnes odsouhlasili záměr obnovy budovy Základní školy Ružinovská v Praze 4. V plánu je mimo jiné obnova fasády, střechy, oken nebo elektroinstalace. Financování bude hrazeno z rozpočtu hl. m. Prahy v předpokládané výši přes 19 milionů korun a práce by se měly uskutečnit letos a v příštím roce. 

> „Touto plánovanou investiční akcí vycházíme z potřeby rekonstrukce budovy, prostřednictvím které získá škola výukové prostory více odpovídající specifickým požadavkům na školní výuku handicapovaných dětí. Zároveň bude budova zateplena, díky čemuž se sníží celková spotřeba energií, což bude znamenat značnou úsporu,” uvedl pražský radní pro oblast školství Vít Šimral. 

Základní škola Ružinovská se v rámci chystané rekonstrukce dočká nové fasády, střechy i obnovy oken a balkonových zábradlí nebo například nového zateplení. Součástí prací bude také kompletní obnova elektroinstalace v objektu. Stavba je plánovaná ve dvou etapách. První z nich bude zahájena ještě v letošním roce a potrvá půl roku, druhá fáze začne v roce 2023 a vyžádá si některá omezení po dobu celkem tří měsíců.
