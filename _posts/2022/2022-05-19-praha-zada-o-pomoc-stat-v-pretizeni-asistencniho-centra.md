---
title: "Pražský krizový štáb: Přetížení Prahy musí vláda vyřešit do konce května, asistenční centrum zatím zůstává otevřené"
author: MHMP
image: 	posts/uaflag.jpg
tags:   [Ukrajina]
---

Na dnešním zasedání Krizového štábu hl. m. Prahy byla hlavním bodem přetrvávající situace uprchlíků v hlavním městě, kterou Praha bez zásahu vlády nebo Ministerstva vnitra nemůže adekvátně řešit. Krizový štáb apeluje na vládu, aby co nejrychleji nastavila opatření, která sníží riziko migrace z ekonomických důvodů. Nastavení procesu přesunu uprchlíků do méně zatížených lokalit by měla vláda představit včetně harmonogramu nejpozději do 31. května 2022. V opačném případě bude nutné opět jednat o možném uzavření Krajského asistenčního centra pro uprchlíky ve Vysočanech (KACPU).

Díky apelu ze strany hlavního města se vláda začala problémem Prahy a její přeplněné kapacity pro uprchlíky zabývat a řešit jejich relokaci do jiných krajů a krajských měst. Metropole vítá zahájení dialogu a žádá vládu o dosažení konsenzu se samosprávami a předložení harmonogramu spuštění opatření tohoto procesu.

Dříve avizované rozhodnutí o uzavření asistenčního centra se odkládá do doby dokončení jednání k nastavení procesu relokací, avšak nejpozději do konce května. Dle dostupných údajů je v Praze zhruba čtyřikrát více uprchlíků na 1 000 místních obyvatel než v některých jiných krajích. Vládní datových model představený minulý týden potvrdil přetížené kapacity ubytování, školství, zdravotnictví a sociální péče v hlavním městě.

> „Jsem rád, že vláda po našem apelu začala řešit problém přetížených lokalit a naplněné kapacity pro zvládnutí uprchlické krize. Ne vždy se věnovala problémům našeho města pozornost na vládní úrovni. Jednání ale musí probíhat nejen mezi Prahou a Ministerstvem vnitra, které řeší reakci na okamžitou krizovou situaci. Kvůli vážnosti situace a potřebě dlouhodobé reakce ji musí meziresortně koordinovat přímo premiér Petr Fiala a řešení musí být projednáno se zástupci samospráv. Nejde nám „jen“ o obsah opatření, ale i o časový plán jejich zavádění,“ vysvětluje primátor hl. m. Prahy Zdeněk Hřib.

Zároveň pražský krizový štáb jednal o situaci na Hlavním nádraží. Nejpozději k 31. květnu by mělo být ukončeno na Hlavním nádraží poskytování nadstavbových služeb (jídlo, nápoje, deky, vlak na přespání) a zůstat by zde měl jen infostánek, což byl původní záměr města i neziskového sektoru. Ukončení těchto služeb bude uskutečněno řízeným a koordinovaným způsobem. Zároveň však krizový štáb vyzývá vládu k co nejrychlejšímu nastavení opatření, která sníží riziko migrace z ekonomických důvodů. Tito lidé totiž přebývají na nádraží, ačkoli nemají možnost získat uprchlickou ochranu v KACPU. Hlavním důvodem je to, že mají občanství jiné země Evropské unie.

> „Tato situace způsobená Putinovou válkou v dlouhodobém horizontu bezesporu ovlivní život místních obyvatel a dotkne se i jejich životních nákladů. Naším společným cílem by mělo být zvládnout ji tak, abychom zajistili podmínky pro co nejdůstojnější život jak místních obyvatel, tak válečných uprchlíků,“ dodává primátor Zdeněk Hřib.

V souvislosti se situací na Hlavním nádraží také Krizový štáb hl. m. Prahy apeluje na Ministerstvo dopravy ve věci otevření speciální pokladny na Hlavním nádraží pro vydávání vnitrostátních jízdenek ukrajinským uprchlíkům za účelem vycestování do jiných krajských měst v rámci ČR.

Do dnešního dne bylo v Krajském asistenčním centru pomoci Ukrajině v Praze odbaveno téměř 90 tisíc osob, počty příchozích se v posledních dnech snižují, jedná se o cca 450 lidí za den. Stanové městečko v Troji, které má kapacitu 150 osob, je již zaplněno.
