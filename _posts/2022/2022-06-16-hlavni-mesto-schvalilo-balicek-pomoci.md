---
title: "Hlavní město schválilo Balíček okamžité pomoci pro Pražany"
author: MHMP
image: 	posts/balicek.jpg
tags:   [Energetická krize]
---

Zastupitelé hlavního města ve čtvrtek 16. 6. 2022 schválili Balíček okamžité pomoci pro Pražany v nouzi. Série opatření rychle a adresně pomůže těm pražským domácnostem, které jsou nejvíce ohrožené chudobou či ztrátou bydlení, aby ustály dopady inflace a růstu cen. Finanční prostředky jim pomohou pokrýt například školní obědy, kroužky nebo rostoucí splátky hypoték. Praha na tuto pomoc vyčlenila přes 800 milionů korun.

> „Stejně jako jsme za covidu vyčlenili jednu miliardu na pomoc pražským podnikatelům, tak nyní podpoříme Pražany v nouzi podobnou částkou. Ve spolupráci s odborníky i kolegy napříč politickým spektrem jsme připravili balíček opatření, který rychle a efektivně pomůže osamělým seniorům nebo rodinám, na něž nejvíce dopadají důsledky krize, aniž bychom je uvrhli do labyrintu byrokracie,“ uvádí zastupitel Jan Čižinský.

Opatření z Balíčku nemají nahrazovat pomoc státu, ale vhodně ji doplnit. Řada lidí totiž kvůli kontrolním mechanismům ze systému státní podpory vypadává, byť na ni mají nárok. Praha volí opačné řešení, a tak navrhovaná opatření budou motivovat k čerpání dávek na úřadech práce, nikoli demotivovat jejich nahrazováním.

Systém pomoci cílí na tři skupiny Pražanů, které byly identifikovány jako nejvíce ohrožené. Jsou to samostatně žijící a nízkopříjmoví senioři, chudší domácnosti s dětmi a lidé jinak zasažení vysokými náklady na bydlení a omezenými příjmy.

> „Jsem moc ráda, že konečně pomůžeme ohroženým rodinám s dětmi a seniorům. Není přípustné, aby děti po téměř dvouleté izolaci trpěly tím, že nebudou moci chodit ve škole na obědy, nepojedou na školu v přírodě nebo budou muset opustit své volnočasové aktivity jen proto, že na to jejich rodiče nebudou mít peníze. Tak stejně pro seniory chceme klidné a důstojné stáří, namísto každodenního stresu z toho, že jim důchod nepokryje nezbytné výdaje,“ komentuje zastupitelka Marta Gellová.

Cílem Balíčku je podporovat aktivity a dopady, které mají další přidanou hodnotu, jako je například udržení bydlení, účast dětí v předškolní výchově, ve škole a volnočasových aktivitách nebo možnost chodit na školní obědy.

Ohrožené rodiny tak budou moci pro své děti využít například bezplatné stravné na veřejných a církevních mateřských, základních a středních školách, školné na základních uměleckých školách nebo pobyt v družině. Doplní se také fondy solidarity a město přispěje i na sociálního pedagoga pro veřejné ZŠ, který by jednak pomáhal s identifikací ohrožených rodin, a jednak by spolupracoval s rodinami i sociálními odbory.

> „Naší snahou je pomoci rychle, cíleně a bez zbytečných formalit Pražanům, kteří se dostávají kvůli zvyšování cen energií a potravin do tíživé životní situace. Tato pomoc je zejména směřována na ohrožené domácnosti s dětmi, seniory a handicapované. Rozmanitost pomoci je natolik široká, že by měla cíleně pomoci v oblastech třeba školských výdajů a výdajů na bydlení. Věřím, že schválený balíček napomůže ke stabilizaci jejich nákladů na bydlení a živobytí,“ uvádí předseda Výboru finančního Zastupitelstva hl. m. Prahy Radek Vondra.   

Další oblast podpory se týká bydlení. Hlavní město prostřednictvím Sociálního nadačního fondu doplatí žadateli, kterému je přiznán příspěvek na bydlení nižší než 1 500 Kč, rozdíl mezi přiznanou výší příspěvku a cílovou částkou 1 500 Kč měsíčně tak, aby byla garantována minimální výše příspěvku na bydlení 1 500 Kč. Cílem je zvýšit motivaci žadatelů, kterým je kvůli nastavení normativů přiznávána nízká výše příspěvku.

> „Věřím, že tento krok pomůže Pražanům v těžkých dnech. Součástí návrhu je i podpora Sociálního nadačního fondu, a to zejména v oblasti osobní asistence. Byla bych nerada, aby na sobě lidé kvůli ekonomické krizi museli začít šetřit, řada Pražanů přitom potřebuje nepřetržitou asistenci. Nesmí se stát, aby o ni vlivem ekonomické krize přišli. Další pomoc ohroženým skupinám budeme projednávat na následujícím, zářijovém zastupitelstvu,“ popisuje předsedkyně Výboru pro sociální politiku Zastupitelstva hl. m. Prahy Eva Horáková.

Finanční pomoc je na jasně vymezenou dobu. Smyslem je zmírnit dopady krize na Pražany, nikoli vytvořit paralelní systém sociálních dávek. Opatření týkající se škol a předškolních zařízení jsou platná pro školní rok 2022/2023 po dobu probíhající výuky, ostatní opatření jsou pak platná pro rok 2023 (doplatek k příspěvku na bydlení).

> „Pro nás bylo zásadní, aby se pomoc týkala i sportovních a zájmových aktivit, aby děti ze znevýhodněných rodin po měsících covidu opět nepřišly o sport a další kroužky. Jsem rád, že i městské části dostanou prostředky na informování všech žadatelů v nouzi,“ uzavírá zastupitel Tomáš Portlík.

Důležitou součástí pomoci je informační kampaň, aby se Pražané dozvěděli, jak žádat v případě nouze. Praha finančně podpoří také městské části ve zřízení pracovních úvazků na informační a konzultační služby, aby i tady našli senioři nebo další občané v nouzi pomoc s vyřízením všech žádostí.

 

Praha vyčlení na opatření přes 800 milionů korun nad rámec toho, co poskytuje stát. Finance budou postupně uvolňovány podle toho, jak budou Pražané o pomoc žádat.
