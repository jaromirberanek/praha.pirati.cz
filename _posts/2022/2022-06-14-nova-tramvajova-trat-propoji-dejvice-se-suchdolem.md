---
title: "Nová tramvajová trať propojí Dejvice se Suchdolem, pomůže i rozvoji Nového Sedlce"
author: MHMP
image: 	posts/tramvaje-bodbaba.jpg
tags:   [Doprava, IPR, Praha 6, Tramvajové tratě]
---

**Urbanistická studie Nového Sedlce je hotová a připravená pro projednání s městskými částmi a dalšími aktéry. Studie, kterou zpracoval Institut plánování a rozvoje hl. m. Prahy (IPR), má za cíl zajistit koordinovaný rozvoj této lokality. Jedním z hlavních impulzů tak bude i příprava nové tramvajové trati v úseku Nádraží Podbaba – Suchdol. Studie má za cíl zkoordinovat stávající projekty a také navrhuje novou zástavbu včetně veřejné vybavenosti.**

Lokalita Nového Sedlce se rozkládá na území tří městských částí – Prahy 6, Suchdola a Lysolají. Z důvodu zlepšení koordinace rozvoje lokality, kde se střetávají zájmy jednotlivých městských částí, státu, města, ale i soukromých osob, vznikla urbanistická studie, která předpokládá postupný rozvoj a doplnění výstavby na území o rozloze 32 hektarů. Součástí studie a impulzem v území je i nově navrhovaná tramvajová trasa z Dejvic do Suchdola. Studie byla v pracovní rovině prezentovaná městským částem a vlastníkům a nyní je připravena k projednání. Připomínky budou následně zapracovány a studie upravena do čistopisu k finálnímu schválení.

>„Vznikne důležitá nová trať, která propojí Dejvice a Suchdol, kterou využijí nejen studenti ze strahovských kolejí při cestě na Českou zemědělskou univerzitou. Je to i řešení naplňující náš klimatický závazek v oblasti ekologičtější dopravy. Nové tramvajové spojení pomůže také zklidnit Vítězné náměstí od vysokého provozu autobusů a s ním spojený hluk a zátěž na ovzduší,“ připomíná primátor hlavního města Prahy Zdeněk Hřib.

![Tramvaje do Suchdola](https://a.pirati.cz/crop/1200x675/praha/img/posts/tramvaje-suchdol.png)

>„Urbanistickou studii Nového Sedlce jsme zadali před dvěma lety s cílem koordinovaného rozvoje lokality. Pro obsluhu území zadáváme DPP přípravu nové tramvajové tratě. Vznikne propojení Strahova přes Kulaťák do Suchdola. Nová trať také pomůže zklidnění dopravy a uvolní městu ruce při revitalizaci Vítězného náměstí. Studie tak pomůže urychlit plánování a koordinaci jak tramvajové trati, tak výstavby bytů a s ní související veřejné vybavenosti,“ říká Petr Hlaváček, I. náměstek primátora hl. m. Prahy.

Jedním z hlavních důvodů zavedení tramvaje je i rozvoj areálu České zemědělské univerzity, kde je v současnosti dopravní obslužnost zajišťovaná pouze autobusy, které jsou ve špičce přeplněny. Tramvajová trať do Suchdola by vyřešila obsluhu vysokoškolského areálu a současně přinesla lepší propojení Suchdola jako takového. Druhým současným problémem je nespolehlivost autobusové dopravy vlivem silného automobilového provozu.

>„Tramvajová trať umožní ve své trase na Suchdol zajistit plošnou dopravní obsluhu rozvojového území Nového Sedlce, která by jinak ani nebyla možná. V ulicích Podbabská a Roztocká se předpokládá nezávislé vedení tratě a na jejím konci se uvažuje o vzniku záchytného parkoviště P+R. Tramvaj zajistí vysokou spolehlivost spojení, jelikož naváže na samostatné vedení trati v ulici Jugoslávských partyzánů, kde se dnes autobusy často dostávají do kolon. Tramvajová trať, která předchází výstavbě Pražského okruhu pomůže efektivně zajistit veřejnou dopravu směrem k centru městské části Praha 6,“ doplňuje Adam Scheinherr, náměstek primátora hl. m. Prahy pro oblast dopravy.

Záměr vybudovat tramvajovou trať do Suchdola vznikl už v roce 2004, kdy se tratí i přilehlými lokalitami zabýval tehdejší Útvar rozvoje hl. m. Prahy (dnes IPR). Obojí nyní řeší urbanistická studie. 

>„Cílem projektu je společně s tramvajovou tratí vytvořit i příjemné okolí. Prověřování záměru prošlo od roku 2006 dynamickým vývojem s celou řadou variant. Tramvajová trať bude mít nakonec více než pět kilometrů, zastaví celkem na devíti zastávkách a budou na ni jezdit tři denní a jedna noční linka,“ dodává Ondřej Boháč, ředitel IPR.

Tramvajová trať do Podbaby je i součástí Plánu udržitelné mobility hl. m. Prahy a jejím záměrem je snížení uhlíkové stopy, zvýšení spolehlivosti dopravy a zlepšení dostupnosti této části metropole. Nové tramvajové spojení uleví Vítěznému náměstí od vysokého provozu autobusů a sníží s sním spojenou míru hluku a zlepší kvalitu ovzduší. Cestující ze Suchdola navíc získají přímé spojení s centrem města. Celý projekt navazuje na plánované propojení Prahy 6 a Prahy 8 tzv. severní tramvajovou tangentou.