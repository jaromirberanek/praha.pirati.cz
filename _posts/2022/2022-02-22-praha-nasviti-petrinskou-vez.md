---
date:   2022-02-22
tags:  [Válka na Ukrajině]
title:  "Hlavní město v rámci solidarity s Ukrajinou rozsvítí petřínskou věž do modré a žluté barvy"
image: 	      posts/uaflag.jpg
author: MHMP
---

Vzhledem k současné situaci ohledně ruské agrese nasvítí hlavní město v rámci podpory Ukrajiny petřínskou věž do modré a žluté barvy. Rozhledna se rozsvítí dnes v 17:50 hodin a zářit v těchto barvách bude i zítra. Již v minulém týdnu pražští radní přijali deklaraci solidarity s Ukrajinou, čímž se vymezili proti hrozbám ze strany Ruska. 

Petřínská rozhledna se mimořádně rozsvítí v úterý 17:50 hodin v rámci podpory a solidarity s Ukrajinou do modré a žluté barvy. Nasvícena takto bude i ve středu. Hlavní město zároveň odsoudilo ruskou agresi a vyjádřilo podporu nejen Kyjevu, ale i celé Ukrajině.

„Naše myšlenky v těchto dnech směřují k lidem na Ukrajině. Prahu i Kyjev spojuje podobná zkušenost s totalitními režimy a obě města vyznávají demokratické hodnoty. Z mého osobního setkání s tamním > primátorem Vitalijem Kličkem vyplynulo, že si Ukrajinci váží každého projevu solidarity a podpory. Nabídl jsem samozřejmě i praktickou pomoc, kterou bychom zajistili v koordinaci s ministerstvy. Nyní čekáme na konkrétní požadavky a zůstáváme i nadále v kontaktu,“ říká primátor hl. m. Prahy Zdeněk Hřib.

Metropole se vymezila proti ruské agresi již v minulém týdnu, kdy městská rada přijala deklaraci o podpoře Ukrajiny. Primátor Prahy Zdeněk Hřib také kyjevskému primátorovi Vitaliji Kličkovi osobně vyjádřil solidaritu a podporu ukrajinskému hlavnímu městu i Ukrajině. Společně varšavským primátorem Rafalem Trzaskowským nabídli Kyjevu členství v Paktu svobodných měst.

> „Jde o naši povinnost a výraz sounáležitosti s Ukrajinou. Náš národ zažil podobnou situaci v roce 1938 i v roce 1968. Je smutné, že den osmiletého výročí Majdanu a odvolání prezidenta Janukovyče Rusko oslavuje vstupem ruských vojsk na území Ukrajiny,“ popisuje radní hl. m. Prahy pro oblast majetku Jan Chabr.

> „Vyjadřujeme podporu a solidaritu všem ukrajinským sousedům i jejich krajanům, kteří teď na Ukrajině žijí ve velké nejistotě a strachu o své životy v důsledku eskalujícího konfliktu s Ruskem. Jsme v kontaktu s humanitárními organizacemi a budeme pomáhat tam, kde bude potřeba,“ dodává Hana Třeštíková, radní hl. m. Prahy pro kulturu, cestovní ruch a národnostní menšiny.

V Praze navíc žije početná komunita Ukrajinců. Podle přehledu cizinců se zaevidovaným přechodným či trvalým pobytem na území České republiky v roce 2021 žilo v metropoli dohromady téměř 70 tisíc Ukrajinců.
