---
title: "Podoba Vltavské filharmonie bude známa letos v květnu, následně projekt převezme Pražská developerská společnost"
author: MHMP
image: 	posts/vltavska-filharmonie2.jpg
tags:   [Kultura, Vltavská filharmonie]
---

**Podoba Vltavské filharmonie bude známa letos v květnu, následně projekt převezme Pražská developerská společnost.**

Rozsah území, které řeší architektonická soutěž na budoucí podobu Vltavské filharmonie
Veřejnost by měla poznat vítězný architektonický návrh nového koncertního sálu v Praze, který vybere porota v mezinárodní soutěži, už letos v květnu. V druhé polovině roku pak začne projektová příprava vybraného návrhu, proto také celý záměr výstavby Vltavské filharmonie převezme od Institutu plánování a rozvoje hl. m. Prahy (IPR) příspěvková organizace Pražská developerská společnost (PDS), která má s projektováním bohaté zkušenosti.

>„Vltavská filharmonie pro mě bez nadsázky představuje projekt století. A s trochou nadsázky říkám, že složitější stavba je snad jen jaderná elektrárna. Věřím, že naše PDS zvládne zkoordinovat projekční přípravu včetně dalších velkých záměrů, které se v okolí chystají. Tomu ovšem bude předcházet práce, na kterou se neskutečně těším: výběr vítěze mezi dvacítkou týmů z 15 zemí světa, mezi kterými nechybí ta největší esa a ikony současné architektury,“ říká Petr Hlaváček, náměstek primátora hl. m. Prahy pro oblast územního rozvoje a územního plánu.

Institut plánování a rozvoje hl. m. Prahy připravil a vedl celou úvodní fázi projektu Vltavské filharmonie, která nyní vrcholí architektonickou soutěží. Projekt nového soudobého hudebního centra už prošel studií, která potvrdila jeho potřebnost, vybranou lokalitu, ekonomické parametry a koncept časového a finančního plánu záměru.

>„Se zveřejněním vítězného návrhu se projekt přesune do fáze projektové dokumentace, což bude poměrně tvrdá a dlouhodobá developerská práce, která skončí povolením projektu,“ popisuje další postup Martin Krupauer, vedoucí projektového týmu Vltavská filharmonie. V příštích letech bude nutné řešit mnoho expertních otázek včetně zajištění konzultačních a expertních služeb pro jednotlivé dílčí okruhy technické a provozní problematiky.

Klíčovým úkolem bude také koordinace s dalšími záměry v lokalitě. Změny čekají nejen okolí stanice Vltavské včetně dopravního řešení, ale i celého rozvojového území Bubny – Zátory, které řeší územní studie. Vltavská filharmonie se stane zásadním impulsem rozvoje a dominantou jednoho z největších pražských brownfieldů, který se změní v novou městskou čtvrť. „Vltavská filharmonie pomůže i rozvoji celého širšího území, souvisejí s ní i další plánované investice do dopravní infrastruktury, jako například výstavba druhého severního vestibulu metra Vltavská nebo nově vedená trasa tramvaje,“ dodává Adam Scheinherr, náměstek primátora pro oblast dopravy.

Po dokončení projekční fáze převezme záměr investiční odbor Magistrátu hl. m. Prahy, který zaštítí samotnou výstavbu. Nově vznikající kulturní centrum Vltavská filharmonie bude disponovat několika sály se špičkovou akustikou a dokonalým prostorovým řešením odpovídajícím standardům 21. století. Zázemí zde naleznou oba významné pražské orchestry – Symfonický orchestr hlavního města Prahy FOK a Česká filharmonie, dále zde bude hudební oddělení Městské knihovny a další kreativní prostory, zkušebny, hudební učebny a podobně.

Mezinárodní soutěž o novou podobu koncertního sálu vyhlásil Institut plánování a rozvoje (IPR) společně s hlavním městem Prahou na konci srpna 2021. Do soutěže se přihlásilo celkem 115 týmů z 25 zemí.  Odborná porota začne 27. dubna vybírat podobu budoucí filharmonie z návrhů těchto ateliérů: ALA + OV-A, MVRDV, OFFICE KGDVS + Christ & Gantenbein, Mecanoo + CHYBIK+KRISTOF, Barozzi Veiga + Atelier M1, Sou Fujimoto Architects, Cobe + Lundgaard & Tranberg Architects, ŠÉPKA ARCHITEKTI + MANGADO Y ASOCIADOS, Foster + Partners, Bjarke Ingels Group, Henning Larsen Architects, Carrilho da Graça Arquitectos, JAJA Architects, Bevk Perovic Arhitekti a Petr Hájek Architekti. Vybraná studia doplnila pětici účastníků, které Praha v srpnu k vypracování návrhů přímo vyzvala. Jedná se o mezinárodní architektonická studia ve složení Diller Scofidio + Renfro, Snøhetta, Ateliers Jean Nouvel, David Chipperfield Architects a SANAA.

Rozsah území, které řeší architektonická soutěž na budoucí podobu Vltavské filharmonie, je vyznačen níže.

![Řešení území Vltavské filharmonie](https://www.praha.eu/file/3413105/vltavska_resene_uzemi_02.jpg)



 
