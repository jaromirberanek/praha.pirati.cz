---
title: Krizový štáb hlavního města řešil uprchlickou krizi a provoz centra pomoci Ukrajině
author: MHMP
image: posts/novaradnice.jpg
tags: ukrajina
---

Hlavní město pravidelně sleduje a vyhodnocuje situaci spojenou s uprchlickou krizí. Z toho důvodu na dnešní dopoledne svolal primátor hl. m. Prahy Zdeněk Hřib jednání Krizového štábu hl. m. Prahy. Mezi hlavní projednávané body patřily informace k aktuální situaci v Krajském asistenčním centru pomoci Ukrajině (KACPU), k procesu přesunu centra do Vysočan a také informace k aktuální situaci v oblasti ubytování uprchlíků.

> „Ze všech českých krajů právě hlavní město čelí největšímu náporu osob utíkajících před válkou. Proto je pro nás zajištění finančních prostředků z různých zdrojů prioritou. Nejen, že o financích jednáme s naší vládou. Sešli jsme se také tento týden se zástupci Evropské banky pro obnovu a rozvoj a také se zástupci Evropské investiční banky. Včera jsme za Pakt svobodných měst odeslali předsedkyni Evropské komise (EK) Ursule von der Leyenové dopis s žádostí o pomoc s uprchlickou krizí. Finanční pomoc totiž musí začít fungovat co nejdříve, a to tak, aby evropské peníze směřovaly přímo do měst, která jsou uprchlickou krizí nejvíce zasažena,” říká primátor hl. m. Prahy Zdeněk Hřib.

Pokud jde o provoz KACPU, v posledních dnech dochází k postupnému snižování počtu příchozích do centra pomoci a situace je zde klidná. Za včerejšek centrum odbavilo 1 364 lidí a 176 zajistilo ubytování. Celkem KACPU pomohlo již 55 480 osobám a ubytování získalo 4 811 uprchlíků.

S provozem KACPU v Městské knihovně a následně v Kongresovém centru Praha je spojena vysoká míra bezpečnosti a profesionality. V místech díky tomu nedocházelo a nedochází k výrazné kumulaci lidí ani k jiným nežádoucím jevům. Členové krizového štábu deklarovali, že i v rámci přesunu centra do Vysočan bude tento vysoký standard zachován. Opět tak bude zajištěna vysoká míra bezpečnosti a plynulosti provozu centra tak, aby mělo co nejmenší vliv na okolí. Krizový štáb též nedoporučuje v připravovaném centru ve Vysočanech kombinovat činnost asistenčního centra s jinými provozy. Kapacita budovy tak bude plně využita pro potřeby centra.

> „Pro zvládnutí uprchlické krize je klíčová spolupráce s městskými částmi, které výrazně pomáhají při zajišťování ubytování, jejich role při následné integraci bude zásadní. Proto jsem se velice rád, že v první fázi mezi městské části rozdělíme více než sto milionů korun. Tyto prostředky zajistí dočasné ubytování, vzdělávání dětí a třeba tlumočníky. Situaci dále sledujeme a vyhodnocujeme a jsme i v dalších měsících připraveni pomoci městským částem především v oblasti zajištění adaptačních skupin a školní docházky pro ukrajinské děti,“ uvádí náměstek primátora hl. m. Prahy pro oblast bezpečnosti Petr Hlubuček.

Hlavní město dlouhodobě řeší ubytování uprchlíků a hledá nové kapacity. V těchto dnech Praha provedla analýzu ubytování ve státních objektech a začala do nich uprchlíky ubytovávat. Krizový štáb hl. m. Prahy též požádal radní pro oblast sociální politiky a zdravotnictví Milenu Johnovou o prověření možnosti zřízení centra ubytování pro potřeby následné péče o uprchlíky.

> „V Praze každý den zaznamenáváme velké množství žádostí lidí z Ukrajiny, kteří z nějakého důvodu přišli o dočasné ubytování a jejich situaci je potřeba řešit. Krajské asistenční centrum nemůže těmto lidem pomoci. Proto chceme v Praze vytvořit koordinační centrum, které bude ve spolupráci s nevládním sektorem a v návaznosti na aktivity městských částí hledat stabilnější navazující bydlení, prioritně mimo Prahu. V této situaci by nám velmi pomohla metodika, kterou připravuje Ministerstvo vnitra k financování ubytování pro ukrajinské utečence,“ říká radní pro sociální politiku a zdravotnictví Milena Johnová.

Členové štábu byli také seznámeni s návštěvami KACPU ze strany zahraničních delegací a s jejich hodnocením provozu. Včera například centrum navštívila eurokomisařka pro zdravotnictví a bezpečnost potravin Stella Kyriakidesová s delegací, v týdnu zde byli zástupci úřadu vysokého komisaře OSN pro uprchlíky, konkrétně zástupce OSN pro střední Evropu Roland Schilling, vedoucí oddělení ochrany uprchlíků Alexandra Kann a vedoucí integrace uprchlíků Soňa Rysová. Všechny delegace hodnotí pražské centrum velmi kladně a jako centrum světové úrovně. Delegace bývají překvapené plynulým provozem centra a také tím, že se nikde netvoří velké fronty. S ohledem na zahraniční návštěvy a jejich dotazy žádá Krizový štáb hl. m. Prahy Ústřední krizový štáb o zodpovězení dotazu eurokomisařky pro zdravotnictví ohledně zřízení polní nemocnice.
