---
title:  "Metropole zrekonstruuje rodinné domy na Zbraslavi za 22 milionů korun"
author: MHMP
image:  posts/zabransky-okno.jpg
tags:   [Bydlení]
---
 
Radní hl. m. Prahy schválili návrh na rekonstrukci šesti rodinných domů na Zbraslavi pro potřeby dočasného nouzového ubytování ukrajinských válečných uprchlíků. Do budoucna je plánu, že budou domy sloužit pro ubytování Pražanů. Praha vyčlení na rekonstrukci 22 milionů korun, zároveň však požádá o dotaci v rámci programu ministerstva pro místní rozvoj „Ukrajina - rozšíření ubytovacích kapacit“.

Hlavní město plánuje v nejbližší době zrekonstruovat šest rodinných domů na Zbraslavi, které by měly sloužit uprchlíkům z Ukrajiny jako nouzové ubytování. Jedná se o dlouhodobě neobývané objekty města určené k bydlení.

Celkové náklady rekonstrukcí jsou odhadovány na 22 milionů korun, přičemž metropole připraví projektovou žádost o dotaci v programu ministerstva pro místní rozvoj „Ukrajina - rozšíření ubytovacích kapacit“. Ta by mohla navrátit část nákladů na rekonstrukce, a to až 10,8 milionu korun.

> „Dáváme dlouhodobě nevyužívaným nemovitostem nový život. Chceme využít příležitosti získat část prostředků na rekonstrukce z dotačního programu Ministerstva pro místní rozvoj a poskytnout v opravených rodinných domech bydlení nejprve uprchlíkům a následně Pražanům,“ shrnuje pražský radní pro bydlení a transparentnost Adam Zábranský.

Záměr byl projednán s vedením městské části Praha-Zbraslav a dalšími dotčenými institucemi. Rekonstruované objekty budou tedy sloužit pro sekundární ubytování válečných uprchlíků z Ukrajiny podle pravidel výzvy. Do budoucna je v plánu byty používat jako nájemní bydlení pro Pražany.


