---
date:   2022-02-16
tags:  [Pakt svobodných měst, Válka na Ukrajině, zahraničí]
title:  "Kyjev se připojí k Paktu svobodných měst. Místní obyvatelé jsou ostražití, ale život ve městě plyne dál"
image: 	      posts/kyjev.jpg
author: MHMP
---
 
Primátor hl. m. Prahy Zdeněk Hřib vyrazil na zahraniční pracovní cestu do Kyjeva, kterou podpořilo Ministerstvo zahraničí ČR a koordinována byla s velvyslanectvím ČR na Ukrajině. Primátor Hřib spolu s primátorem Varšavy Rafalem Trzaskowskim nabídli Kyjevu členství v Paktu svobodných měst, které starosta Vitalij Kličko uvítal a přijal. Zároveň ocenil osobní návštěvu obou primátorů ve městě právě v těchto těžkých dnech. Před společným jednáním navštívil pražský primátor v Kyjevě také kryt civilní letecké obrany a inovační technologickou čtvrť UNIT.CITY.  

Pražský primátor Zdeněk Hřib a primátor Varšavy Rafal Trzaskowski coby zástupci Paktu svobodných měst na jednání s kyjevským starostou Vitalijem Kličkem vyjádřili solidaritu a podporu Kyjevu i Ukrajině. Starosta Vitalij Kličko naopak ocenil osobní návštěvu obou primátorů ve městě právě v těchto těžkých dnech. Primátor Hřib předal také deklaraci podpory a solidarity ze strany hlavního města Prahy, kterou přijala v pondělí městská rada. Primátoři budou nadále v přímém kontaktu v případě eskalace situace a potřeby věcné či jiné podpory. 

> „Kyjevu jsme jménem čtyř zakládajících členů nabídli vstup do Paktu svobodných měst. Starosta Vitalij Kličko tuto nabídku uvítal a přijal. Velmi mě to potěšilo, protože Kyjev musí zůstat svobodným a demokratickým městem a obyvatelé Kyjeva musí mít možnost si svobodně vybrat další směřování svého města. Starosta Kyjeva jasně vyjádřil západní orientaci města směrem do Evropy,” říká Zdeněk Hřib, primátor hl. m. Prahy. 

> „Viděli jsme kryty civilní ochrany, které za posledních osm let Kyjev opravil a jsou připraveny ochránit milion tamních obyvatel. Viděli jsme ale také nové čtvrti plné mladých startupů, technologických firem, nových bytových domů a příjemných prostranství plných optimismu, naděje a elánu. Vnímám hrozbu eskalace ozbrojené agrese ze strany Ruska vůči Ukrajině už od roku 2014, nicméně Kyjev jako město v tuto chvíli funguje, vše je normálně v provozu. Je důvod k ostražitosti, ale nevládne tam panika,“ dodává primátor Zdeněk Hřib. 

Pakt svobodných měst byl založen v roce 2019 na platformě hlavních měst V4, tedy Bratislavy, Budapešti, Prahy a Varšavy s cílem chránit a prosazovat demokratické hodnoty, lidská práva, zásady právního státu, svobodu slova, shromažďování a tisku. Členové Paktu zároveň striktně odmítají neliberální tendence, populismus a xenofobii. Od září 2021 se k Paktu připojilo více než 20 měst z Evropy i mimo ni. Právě velká města jsou v této době často klíčovými hráči na mezinárodní politické scéně a jsou schopná efektivně chránit robustní mechanismus demokratických hodnot v neustále se měnícím světě a čelit novým výzvám.  
