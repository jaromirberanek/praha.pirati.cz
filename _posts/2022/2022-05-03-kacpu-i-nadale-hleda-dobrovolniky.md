---
title: "Krajské asistenční centrum pomoci Ukrajině nadále potřebuje dobrovolníky, Praha pro ně uvolnila peníze"
author: MHMP
image: 	posts/8hrib.jpg
tags:   [Válka na Ukrajině]
---

Krizový štáb hl. m. Prahy projednal současnou situaci v souvislosti s migrační vlnou z Ukrajiny. Členové štábu byli seznámení s tím, že upadá zájem dobrovolníků o zapojení se do pomoci v Krajském asistenčním centru pomoci Ukrajině (KACPU). K řešení situace by ale měly pomoci finanční prostředky, které pro dobrovolníky schválili minulý týden pražští zastupitelé.

Zastupitelstvo vzalo minulý čtvrtek na vědomí žádost Oblastního spolku Českého červeného kříže Praha 1 a schválilo poskytnutí finančních prostředků této organizaci formou účelové individuální neinvestiční dotace ve výši 45 786 300 korun. Finance budou využity na náklady spojené s dobrovolníky v KACPU a v infokioscích na Hlavním nádraží a na Florenci, ale i na dalších místech, kde pomáhají.

> „Pomoc ukrajinským uprchlíkům je běh na dlouhou trať. Moc si proto vážím práce všech dobrovolníků, kteří se zapojili a zapojují do chodu našeho asistenčního centra i informačních kiosků. Bez nich bychom to nezvládli. Dosud pomohli desetitisícům lidí v nouzi, kteří utekli do Prahy před Putinovou agresí na Ukrajině. Uvolněné peníze poputují skrze Český červený kříž dobrovolníkům podle typu a rozsahu vykonávané práce. Věřím, že se díky tomuto kroku podaří namotivovat i další, kteří by se chtěli do pomoci zapojit,” říká primátor hlavního města Prahy Zdeněk Hřib.

Několika neziskovým organizacím magistrát již v minulosti udělil dotaci na provoz, ze které mohly poskytnout náhrady svým dobrovolníkům. Ostatní dobrovolníci od zbylých organizací, ale i organizacemi nezastřešení jednotlivci, kteří se registrovali přes web https://pomahamepraze.sinch.cz/, doposud na finance čekali. Právě je zastřešuje Český červený kříž, který na základě schválené dotace dobrovolníkům vyplatí náhrady i zpětně od 14. 4. 2022 za odpracované hodiny.

Provoz v KACPU ve Vysočanech je co do počtu odbavených uprchlíků klidný, přestože došlo od 2. května ke zkrácení lhůt na registraci válečných uprchlíků po příjezdu. Nová lhůta je 3 dny, což znamená, že je nutné se do této doby osobně registrovat po příjezdu do České republiky. Změna současně platí pro hlášení změny místa pobytu u cizinecké policie, která je zkrácena také na 3 dny.

> „Krajské asistenční centrum pomoci Ukrajině ve Vysočanech teď denně odbaví zhruba 500 osob. V prvních dnech ruské invaze na Ukrajinu jsme v asistenčním centru, tehdy ještě v budově Kongresového centra Praha, při nonstop provozu odbavili sedminásobné množství lidí (maximum bylo zhruba 3 700 odbavených). Kapacity pro zajištění administrativního odbavení příchozích Ukrajinců jsou teď v Praze dostačující a ve zkrácení lhůty na registraci na původní délku tří dnů nevidím žádný problém,” doplňuje primátor Zdeněk Hřib.

Krajské asistenčním centrum ve Vysočanech je otevřeno ve všední dny od 8 do 19 hodin a o víkendu od 8 do 15 hodin. V návaznosti na klesající počty příchozích už v minulosti došlo ke zkrácení provozní doby centra a v případě potřeby je možné ji opět upravit.
