---
title:  "Aliance stability nabízí ústupek v rámci jednání o nové pražské radě"
author: MHMP
image:  posts/mazur.jpg
tags:   [Vyjednávání]
---

Praha, 10. listopadu 2022 – Předseda klubu Pirátů na pražském magistrátu Daniel Mazur dnes za Alianci stability nabídl předsedovi klubu SPOLU Zdeňku Zajíčkovi a předsedkyni klubu hnutí STAN Kateřině Arnotové další kompromisní řešení v rámci vyjednávání o nové pražské radě, a to v poměru 5 členů rady pro SPOLU, 5 členů rady pro Alianci stability a 1 místo pro člena rady za hnutí STAN. Toto řešení proporčně koresponduje s výsledkem voleb a plně respektuje všechny potenciální koaliční partnery. 

Od voleb uplynulo už více než šest týdnů a koalice na Magistrátu hlavního města Prahy zatím není ustavena. Tento čas by podle slov zástupců klubu SPOLU po prvním jednání ustavujícího zastupitelstva měl být v maximální možné míře využit k vyjednávání o podobě budoucí koalice, s čímž Aliance stability plně souhlasí. 

> „Věříme, že tato situace není příjemná nikomu ze zúčastněných stran a všichni si uvědomujeme nutnost jednat v zájmu obyvatel našeho města. Oceňujeme, že na ustavujícím jednání Zastupitelstva hlavního města Prahy došlo ke shodě na jeho přerušení do 24. listopadu. Z tohoto důvodu jsme dnes proaktivně nabídli další kompromisní variantu obsazení nové Rady hlavního města Prahy v poměru 5 členů včetně primátora pro koalici SPOLU pro Prahu, 5 členů pro strany Aliance stability a 1 člen pro hnutí STAN,“ uvádí Daniel Mazur, předseda klubu Pirátů na pražském magistrátu. 

> „Tento návrh by měl korespondovat i s nedávným mediálním výstupem předsedy pražské TOP 09 Jiřího Pospíšila, který v Press clubu Frekvence 1 řekl, že chtějí dát Pirátům a Praze Sobě prostor, ale musí to odpovídat volebním výsledkům,“ dodává Zdeněk Hřib, primátor hl. m. Prahy. 

> „Praha potřebuje fungovat naplno a pokračovat mimo jiné v investicích, které jsme rozběhli. To vše samozřejmě bez toho, že demokratické strany pomohou Andreji Babišovi do prezidentského křesla,“ komentuje Jan Čižinský, lídr PRAHA SOBĚ a starosta Prahy 7.

Aliance stability nyní opět vyzývá k usednutí k jednacímu stolu v co nejbližším možném termínu a sestavení proporčně vyváženého vedení města podle volebních výsledků v poměrném volebním systému. Praha je posledním z velkých měst, které nemá ustavenou novou radu, což městu pochopitelně nijak neprospívá. Na žádost SPOLU a hnutí ANO teď dosluhuje pouze rada města s omezenými pravomocemi.
