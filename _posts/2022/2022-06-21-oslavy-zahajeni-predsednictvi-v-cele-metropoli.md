---
title: "Oslavy začátku předsednictví ČR v Radě EU doprovodí desítky akcí po celé metropoli"
author: MHMP
image: 	posts/dopredu-lev.jpg
tags:   [Předsednictví ČR v Radě EU, EU, Zahraničí]
---

**Už za několik dní převezme Česká republika předsednictví v Radě EU a Praha se na druhou polovinu roku 2022 stane symbolicky hlavním městem Evropy. Od pátku 24. června až do začátku července bude pro Pražany i návštěvníky metropole připravena řada programů a akcí s mottem „Praha žije Evropou“. Společným cílem programu pak bude ukázat, že Evropská unie nejsou jen instituce, ale že Evropská unie jsou především lidé.**

V rámci začátku předsednictví ČR v Radě EU je v Praze plánováno několik desítek akcí, ty první se uskuteční již v pátek 24. června. Širší centrum Prahy oživí například taneční choreografie a průvody. Ve dnech 24., 25., 30. června a 1. července se bude jednat o hudebně-taneční Evropský průvod s vlajkami členských zemí EU a Prahy. Trasa povede z Hradčanského náměstí přes Karlův most a Mariánské náměstí na Staroměstské náměstí. V pátek 24. a v sobotu 25. června večer vyjde z Mariánského náměstí na Staroměstské náměstí a dále na Kampu a zpět na Mariánské náměstí průvod svítících loutek The Visitors, které symbolizují obyvatele vodního světa. Na 30. června a 1. července je následně připravena Výprava za lvím srdcem, kdy se monumentální loutka českého lva a "létající" sokolové objeví na Mariánském i Staroměstském náměstí.

>"Během českého předsednictví v Radě EU bude Praha v centru dění a stane se doslova hlavním městem Evropy. Proto hlavní město připravilo k příležitosti slavnostního zahájení předsednictví celou sérii událostí. Od pátku Prahu pohltí festival „Praha žije Evropu“, na který zvu všechny Pražany i návštěvníky města," uvádí primátor hl. m. Prahy Zdeněk Hřib.

Prostranství u Rudolfina nabídne od pátku 24. do neděle 26. června multižánrový happening Praha, srdce Evropy s besedami na téma EU, hudebními vystoupeními, divadelními představeními nebo zábavnými aktivitami jak pro dospělé, tak pro děti. Program v pátek, v sobotu a v neděli vždy ve 14:30, 17:30 a ve 22:00 hodin doplní unikátní vystoupení akrobatky zavěšené pod heliovým balonem.

![Praha myslí dopředu](https://a.pirati.cz/praha/img/posts/dopredu.jpg)

>"Oslavy začátku předsednictví ČR v Radě EU doprovodí desítky akcí po celé metropoliPraha, srdce Evropy je multižánrový happening určený nejen Pražanům, ale i návštěvníkům naší metropole. Chceme Prahu ukázat jako město, které je živé, přátelské a plné překvapení. Při procházce centrem si tedy budete moci zahrát vědomostní hru, podívat se na dětské divadlo nebo třeba potkat obří loutku lva, která reprezentovala Českou republiku na světové výstavě EXPO v Dubaji. Průvody tanečníků s vlajkami vystřídají průvody svítících loutek a k nebi bude vzlétat balón s akrobatkou, ukážeme tak Prahu i z jiných úhlů, než ji známe," představuje Jakub Vedral ze společnosti ArtProm.

Mariánské náměstí se stane místem, kde v pátek 24. června náměstek starostky Paříže symbolicky předá předsednictví pražskému primátorovi a oba se zúčastní veřejné debaty na téma spolupráce mezi Paříží, Prahou a Stockholmem. Část náměstí se promění v letní kino, které bude večer promítat francouzské, švédské a české filmy a uskuteční se zde i malý festival s ochutnávkou francouzské kuchyně, a to až do neděle 26. června.

>„Panel připravený Pražským inovačním institutem bude věnován podpoře inovací a inovačního businessu a výměně zkušeností mezi Paříží a Prahou. Bude také příležitost seznámit se s příklady konkrétní podpory rozvoje strat-upů v Paříži i tím, jaké tematické oblasti jsou pro inovace a spolupráci města s businessem nejatraktivnější. Zajímat se budeme také o inovace, které pomáhají řešit klimatické cíle města či přechod na cirkulární ekonomiku,“ popisuje Zuzana Drhová, zástupkyně ředitele Pražského inovačního institutu.

>„Program v Centru architektury a městského plánování se zaměří na tři metropole, které si předsednictví předávají. Během tří odlehčených diskuzí budeme hledat, kde se Praha může inspirovat, a kde naopak může naše hlavní město inspirovat v zahraničí. Na každou diskuzi poté naváže letní kino,“ říká vedoucí CAMPu Štěpán Bärtl.

V pátek 24. června budou moci návštěvníci CAMPu zavítat do Paříže, v diskuzi na téma Městem na kole se zaměří hlavně na podporu francouzské metropole pro budování husté cyklistické sítě. Na diskuzi naváže letní kino s filmem Svatý závod, který tematicky sleduje cyklistický závod Tour de France. V sobotu 25. června si bude možné prohlédnout, jaká místa se v Praze za poslední roky změnila, jak je složité dosáhnout změn a jak se dá dojít „Malými kroky k lepšímu městu“. Následně se bude promítat film King Skate o začátku skateboardingu v Československu. A nedělní večer přenese návštěvníky do švédské metropole a nechá je nahlédnout pod pokličku její tradice v budování komunitního bydlení a úspěšné sociální politiky.

>„Kampus Hybernská otevře svá vrata mimo jiné cirkularitě, upcyklingu a urban gardeningu v praxi. V pátek odpoledne se společně s Opravme Česko bude opravovat drobná domácí elektronika všem, co se svými předměty do Kampusu zavítají. V sobotu i v neděli naváže program v Cirkulární dílně, kde si dospělí i děti budou moci vyzkoušet třeba vrtat do betonu nebo si odnést malé upcykling výrobky. Na návštěvníky ale bude také čekat například výjimečná laserová show Struna Davida Vrbíka, předního světového laserového tvůrce, ten v pátek i v sobotu oslní nejen zrak, ale i sluch všech příchozích," dodává Ema Pospíšilová, ředitelka Kampusu Hybernská.

Právě Kampus Hybernská se připojí do oslav sérií programů pro dospělé i děti. Pro malé návštěvníky to bude speciální Bublinová dílnička, divadelní představení a dětská kapela Bombarďák. O pátečním večeru bude znít Kampusem hudba v podání Mária Biháriho a kapely Bachtale Apsa a David Vrbík představí unikání hudební nástroj – laserovou spektakulární strunu. V sobotu se uskuteční koncert zpěvačky Terezy Dvořákové a klavíristky Amélie Teršilové, po něm bude následovat DJ Mikuláš Juráček a na závěr vystoupí opět David Vrbík se svou laserovou strunou. Nedělní program nabídne kromě jiného zajímavé workshopy pro děti.

>"České předsednictví Radě EU vnímáme jako obrovskou příležitost ke zviditelnění, komunikaci a prosazování pražských priorit. Zejména v oblasti naplňování klimatické politiky, udržitelnosti a zelené transformace ekonomie v cestě k vyšší energetické soběstačnosti našeho města. Zároveň se jedná o skvělou příležitost k výměně know-how s dalšími evropskými městy a partnery a případné zapojení Prahy do klíčových evropských iniciativ," uzavírá primátor Zdeněk Hřib. 

A navštívit budou moci lidé i Čapadlo, unikátní prostor u Vltavy na Smetanově nábřeží, který bude hostit výstavu Noblis Arte mortem z recyklovaných odpadů. Hlavní město Praha zde představí zelenou hydroponickou stěnu a večery nabídnou hudební produkce umělců z Francie, Švédska a Polska. Součástí oslav bude také slavnostní nasvícení Petřína a budovy Nové radnice v barvách EU ve dnech 30. června a 1. července.

### [Více informací najdete na webu International.Praha.eu](https://international.praha.eu/cs/praha-zije-evropou)
