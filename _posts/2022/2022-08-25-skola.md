---
title:  "V Praze se otevírá škola, která dokáže vyrobit víc energie než spotřebuje"
authorId: zdenek.hrib
image:  posts/hrib-tylova-skola-praha12.jpeg
tags:   [Praha 12, Školství, Životní prostředí]
---
 
**V září se v Praze otevírá energeticky plusová škola, která dokáže vyrobit víc energie než spotřebuje. Tohle je podle mě škola budoucnosti! Jak se vám líbí?**

Kompletně přestavěná budova SŠ COPTH v Českobrodské ulici je vzorem pro podobu veřejných budov 21. století. Celé technické zázemí školy je automaticky řízeno počítačem, jakýmsi mozkem, který ovládá vše od větrání ve třídách přes přisvětlování prostor denním světlem až po nabíjení záložních baterií pomocí solárů na střechách.

Kromě solární energie využívá škola ke své energetické soběstačnosti také chlazení pomocí zemní vody nebo tepelná čerpadla země-voda. Většinu času tak nepotřebuje nakupovat dodávky energie zvenčí. Pokud ano, dělá to úsporně v noci během levného tarifu, vlastní přebytečnou elektřinu naopak prodává v době, kdy je nejdražší. Nebo si ji šetří v bateriích pro pozdější využití.

Celá škola je navíc navržená s využitím přírodních prvků. Velká část konstrukce je dřevěná. Stejně tak fasáda je ze sibiřského modřínového dřeva, které bude přirozeně stárnout spolu s budovou a postupně ho obrostou popínavé rostliny. Zelené jsou i střechy, na kterých jsou zasazené odolné netřesky. 

Věřím, že do dalších let budou takové stavby vzorem pro chytrou a udržitelnou výstavbu všech dalších moderních veřejných budov. Pomoci nám v tom mohou stejně jako v tomto případě evropské fondy. Za nás budou mít podobné projekty rozhodně jednoznačnou podporu!