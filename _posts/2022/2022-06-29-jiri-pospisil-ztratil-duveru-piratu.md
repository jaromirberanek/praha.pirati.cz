---
title: "Piráti vyzývají Jiřího Pospíšila k rezignaci na všechny funkce na Magistrátu"
author: Piráti Praha
image: 	posts/hrib-pospisil.jpg
tags:   [Kauza Dozimetr, TOP 09]
---

**Zastupitelský klub Pirátů na pražském magistrátu dnes ztratil důvěru v Jiřího Pospíšila, europoslance, zastupitele hlavního města Prahy, předsedu pražské TOP 09 a dvojku kandidátky koalice SPOLU (ODS, TOP09 a KDU-ČSL). Důvodem je zejména jeho přímé spojení s Michalem Redlem, hlavou trestně stíhané organizované skupiny z kauzy Dozimetr, se kterým trávil (stejně jako již rezignovavší ministr Petr Gazdík) společné dovolené popsané [v článku na serveru Seznam Zprávy](https://www.seznamzpravy.cz/clanek/domaci-kauzy-muz-od-hlubucka-mluvil-odkryva-vytlak-dalsi-vladni-strany-207522).** 

I s ohledem na nadcházející předsednictví ČR v Radě EU, ve které bude hrát Praha významnou roli, jej proto primátor Zdeněk Hřib vyzval k okamžité rezignaci na všechny jeho funkce na Magistrátu hlavního města Prahy.

Pan Pospíšil je nejen zastupitelem HMP, ale i členem těchto orgánů: 
- Výbor ZHMP pro evropské záležitosti ZHMP (předseda),
- Komise Rady hl. m. Prahy pro předsednictví České republiky v Radě EU v roce 2022 (předseda),
- Komise Rady HMP pro výběr ředitele/ředitelky příspěvkové organizace hl. m. Prahy Pražská developerská společnost (člen),
- Komise Rady hl. m. Prahy pro vznik koncertního sálu hl. m. Prahy (člen),
- Komise Rady hl. m. Prahy pro umění ve veřejném prostoru (člen).

**Vysílání pravomocně odsouzeného křivopřísežníka Jiřího Fremra jako svého delegáta na schůzky s mafií nebo jejich společné dovolené v zahraničí, kterých se účastnil i pan Redl, považujeme za nepřípustné.** Věříme, že z toho pan Pospíšil vyvodí vlastní politickou odpovědnost. Vyzýváme také předsednictvo TOP 09, aby zvážilo svůj postup v této závažné situaci. Předsedkyně TOP 09 Markéta Pekarová Adamová sama ve [článku na serveru Seznam Zprávy ze dne 21. 6. 2022](https://www.seznamzpravy.cz/clanek/domaci-ja-se-mu-vyhybala-rika-o-vyloucenem-clenovi-sefka-top-09-pekarova-206945) uvedla: 

> "Od Jiřího Pospíšila očekávám, že v pražské Topce k podobným chybám již docházet nebude. Ostatně vyzvalo jej k tomu i celé předsednictvo strany. On sám však v kauze nijak nefiguruje."



