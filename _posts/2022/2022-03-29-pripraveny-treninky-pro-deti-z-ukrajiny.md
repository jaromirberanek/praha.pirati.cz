---
title: Pražské sportovní kluby připravily tréninky pro děti z Ukrajiny
author: MHMP
image: posts/vitsimral6.jpg
tags: [Sport, Válka na Ukrajině]
---

Válečná agrese Ruska na Ukrajině zasahuje i do světa sportu, a proto se mnoho pražských sportovních organizací rozhodlo poskytnout pomoc dětem, které jsou nuceny utíkat před válkou do Česka. Kluby se společně s hlavním městem rozhodly spustit projekt sportovních tréninků pro Ukrajince. Přehled všech nabídek je umístěn na portálu [www.prahasportovni.eu](https://www.prahasportovni.eu).

Pražské sportovní organizace se rozhodly pomoci v současné uprchlické krizi otevřením tréninků ukrajinským sportovcům, díky čemuž si tak děti mohou buď vyzkoušet nový, nebo pokračovat dále ve svém oblíbeném sportu i v české metropoli.

> „Situace na Ukrajině nám není lhostejná, a proto se snažíme co nejvíce pomoci ukrajinským rodinám, které utekly před válkou. Především usilujeme, aby se tady děti adaptovaly a zapomněly na extrémní situaci, která v jejich zemi teď panuje a negativně ovlivňuje jejich psychický stav. Ve spolupráci s pražskými sportovními kluby a spolky chceme touto aktivitou poskytnout ukrajinským dětem možnost odreagování se prostřednictvím jejich oblíbeného sportu,“ řekl radní hl. m. Prahy pro oblast sportu Vít Šimral.

Veškeré volné termíny a další informace mohou lidé naleznout v češtině i ukrajinštině na webovém portálu prahasportovni.eu. Na platformě „Sportovní tréninky pro děti z Ukrajiny“ mohou jednotlivé organizace vytvářet různé nabídky, čímž se možnosti výběru sportu stanou přehlednější a ucelenější.

Hlavní město zároveň děkuje všem pražským sportovním klubům a spolkům, které se tímto způsobem rozhodly pomoci dětem ukrajinských uprchlíků.
