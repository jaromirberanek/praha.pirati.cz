---
title: "Velikonoce na Mariánském náměstí mají premiéru"
author: MHMP
image: posts/marianskenamesti-velikonoce.jpg
tags: [Mariánské náměstí]
---

**Poprvé se Mariánské náměstí v Praze 1 stalo místem, kam je možné si zajít pro tradiční velikonoční pomlázky a další předměty spojené s těmito svátky. Součástí pátečního zahájení je i doprovodný program v podání různých pražských škol. Samotné trhy potrvají od pátku 8. do neděle 24. dubna tohoto roku.**

Velikonoce na Mariánském náměstí začaly v pátek 8. dubna v dopoledních hodinách, přičemž doprovodný program bude trvat až do 19:00 hodin. Na pódiu vystoupí děti i profesionální umělci, jako jsou zpěvačka Hanka Křížková nebo Dixie Band.

>„Na Mariánském náměstí bylo dříve parkoviště pro papaláše z magistrátu, které jsme zrušili a vrátili náměstí lidem. Dnes proto můžete přijít na toto znovu obnovené náměstí oslavit svátky jara a znovuzrození. Jedinečný první ročník Velikonočních trhů na Mariánském náměstí potěší všechny, kteří si sem přijdou zakoupit velikonoční výrobky, něco dobrého na zub nebo se sem dorazí jen tak pobavit a popovídat si se svými přáteli,“ říká Zdeněk Hřib, primátor hl. m. Prahy.

Na náměstí před Novou radnicí budou až do 24. dubna nejen prodejní stánky s velikonočním sortimentem, ale i výzdoba dotvářející sváteční atmosféru – mimo jiné vejce, které poslouží jako fotobudka - a železný stůl v jarních barvách.

>„Těší mě, že nastává nová tradice na Mariánském náměstí, která se týká různých trhů a podobných akcí. Vánoční adventní trhy byly naneštěstí necitlivým zásahem vlády v loňském roce zrušeny, nyní se nám ale podařilo udělat velikonoční trhy. Důležité je, že nejsou klasického komerčního rázu, ale jsou zde stánky, které provozují neziskové organizace nebo například chráněné dílny. Je tak možné si koupit výrobky od lidí, kteří podporu potřebují, a prosím Pražany, aby využili této možnosti, jelikož nákupem podpoří konkrétní dobročinné organizace,“ doplňuje radní hl. m. Prahy pro oblast majetku Jan Chabr.

Nakupovat zde mohou návštěvníci v pěti stáncích, v nichž prodejci z řad příspěvkových a neziskových organizací či chráněných dílen nabídnou originální výrobky s příběhem. Těšit se mohou lidé například na velikonoční keramiku, proutěné košíky, ošatky a podnosy. Vybírat bude možné také z nabídky občerstvení v podobě koláčů, sýrů, utopenců nebo nakládané zeleniny a z Nemocnice Milosrdných sester sv. Karla Boromejského bude k dispozici například požehnaný chléb a další pečivo. Koupí výrobků je tak možné podpořit potřebné.

>„Velikonoční atmosféru trhu podporují svým vystoupením i děti z městských základních uměleckých škol a domů dětí a mládeže. Mám velkou radost, že se dnešní zahájení vůbec prvních velikonočních trhů na Mariánském náměstí povedlo a že si ho užily i vystupující děti. Všechny srdečně zvu k návštěvě,“ dodává Mariana Čapková, předsedkyně Výboru pro výchovu a vzdělávání Zastupitelstva hl. m. Prahy.

Na závěr Velikonočních trhů na Mariánském náměstí, v sobotu 23. dubna, bude na programu od 15:00 hodin divadelní loutkové představení Jenovéfa – příběh plný ovoce a zeleniny a bohatý na smích, slzy a vitamíny. Více naleznete na www.velikonoce.praha.eu.

 
