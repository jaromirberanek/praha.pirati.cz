---
title:  "Praha podpoří v následujících letech složky integrovaného záchranného systému stovkami milionů korun"
author: MHMP
image:  posts/0hrib.jpg
tags:   [Zdravotnictví]
---
 
Pražští radní na svém pondělním zasedání schválili plán podpory pro složky integrovaného záchranného systému na další roky. Peníze poputují mimo jiné na rekonstrukce a výstavby služeben městské a státní policie nebo na nákup požární techniky a výstavbu hasičské stanice v Praze–Březiněvsi. Celkem se bude jednat o více jak 234 milionů korun.

> „Praha je jednou z nejbezpečnějších metropolí na světě a je naprostou prioritou bezpečnost v hlavním městě dále podporovat. Je klíčové, že v Praze dobře funguje spolupráce se státními bezpečnostními složkami. Dnes schválené investice do integrovaného záchranného systému přispějí k dalšímu posílení této spolupráce. Peníze investované do bezpečnosti Pražanů se nám v budoucnu mnohokrát vrátí,“ uvedl Zdeněk Hřib, primátor hlavního města Prahy.

Radní hl. m. Prahy schválili navýšení podpory pro pražské strážníky, policisty či hasiče na následující roky. Přibližně 205 milionů korun je v plánu alokovat do koncepce rekonstrukcí a výstaveb služeben Městské policie hl. m. Prahy a Policie ČR, které jsou v majetku svěřeném městským částem hl. m. Prahy. Plán počítá s investicemi od roku 2023 do roku 2025. Důvodem pro podporu je hlavně zabezpečení odpovídajícího prostředí pro výkon činnosti strážníků a policistů v metropoli. Prostředky budou postupně městským částem poskytovány formou účelových investičních dotací na základě žádostí a po splnění podmínek čerpání. Pro příští rok se jedná o celkem 74 935 000 korun, v roce 2024 pak 73 800 000 korun a v roce 2025 celkem 56 350 000 korun.

Další investice město plánuje do objektů Správy služeb hl. m. Prahy, které využívá Městská policie hl. m. Prahy. Celkem je na rekonstrukce a další modernizace vyčleněno více jak 5 milionů korun. Konkrétně se bude jednat o výměnu oken, rekonstrukci fasády a další práce v sídle Obvodního ředitelství městské policie pro Prahu 15, kde jsou předpokládané náklady ve výši 2 500 000 korun. Dále o výměnu elektrokotle s následnou úpravou topného systému v budově jízdního oddílu Městské policie hl. m. Prahy. Zde jsou předpokládané náklady asi 250 000 korun. Další akcí bude výstavba kanalizačního a drenážního systému u budovy sídla Obvodního ředitelství městské policie pro Prahu 5 za celkem 300 000 korun. Kompletní renovace oken pak čeká sídlo Obvodního ředitelství pro Prahu 2, která by měla stát přibližně 2 miliony korun.

Investice se budou týkat také Hasičského záchranného sboru hl. m. Prahy. Praha poskytne pražským hasičům 15 milionů korun na spolufinancování nákupu požární techniky a téměř 10 milionů korun na spolufinancování výstavby hasičské stanice v Praze–Březiněvsi.

Díky této nové stanici se zlepší dojezdová doba pro hasičská vozidla, jelikož kvůli nárůstu intenzity dopravy může být v severní části města tato doba v současnosti prodloužena. Hasičská stanice je plánovaná jako mobilní montovaná stavba, která se bude skládat z kontejnerového systému a haly. Na místě je také potřeba uskutečnit terénní úpravy, vytvoření základů, přípojek inženýrských sítí a mimo jiné vybudovat oplocení.
