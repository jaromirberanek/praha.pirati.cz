---
title: "Pražský krizový štáb: Centrum pro uprchlíky ve Vysočanech ukončí k 15. červnu provoz"
author: MHMP
image: 	posts/uaflag.jpg
tags:   [Krizový štáb, Válka na Ukrajině]
---

**Hlavními body dnešního jednání Krizového štábu hl. m. Prahy byla aktuální situace v Krajském asistenčním centru pomoci Ukrajině (KACPU), na Hlavním nádraží a ve stanových městečkách v Troji a v Malešicích. Krizový štáb doporučil ukončit provoz KACPU ve Vysočanech ke dni 15. června 2022 na neurčito vzhledem k tomu, že přetrvává přetíženost hlavního města a chybí systém přesunu uprchlíků do jiných, méně vytížených krajů. Kapacity v Praze jsou naplněny, což ukázal mimo jiné vládní datový model nebo analýza renomované neziskové organizace Člověk v tísni. Tento fakt je patrný i z informací na městské datové platformě Golemio.cz, která ukazuje, že v Praze je až 4x více uprchlíků na 1 000 místních obyvatel než v jiných krajích.**

>„O uprchlíky se musíme postarat, ale musíme to dělat efektivně a koordinovaně. Kapacity Prahy jsou přeplněné. Chceme udržet určitý životní standard pro nejen pro uprchlíky ale i pro místní, zvlášť v době energetické a bytové krize, a tak nemáme jinou možnost. než pozastavit provoz našeho asistenčního centra. Mnou navrhované omezení dávek pro uprchlíky v přetížených regionech není podle vlády údajně legislativně možné, ale zároveň nebyla ani představena žádná alternativa. S tímto závěrem nesouhlasím, a vyžádal jsem si proto písemné zdůvodnění tohoto stanoviska a schůzku s premiérem. Zdá se, že získat efektivní nástroj pro rovnoměrnější rozprostření uprchlíků v České republice není vysokou vládní prioritou. Osobně tomu nerozumím, protože i ukrajinský velvyslanec se podle svých slov snaží sám přimět své krajany, aby šli do méně zatížených regionů, než je Praha,“ řekl primátor hl. m. Prahy Zdeněk Hřib.

Co se týče situace na Hlavním nádraží, podle plánu je zde ode dneška ukončeno poskytování nadstavbových služeb pro uprchlíky, zůstává pouze infostánek, jak bylo původním záměrem.

Stanový areál v Troji slouží jako čekárna pro KACPU a má kapacitu 150 osob. Zde řešení situace dočasně umístěných uprchlíků závisí na rychlosti jednání maďarských úřadů.

Praha oceňuje přístup Ministerstva vnitra v otázce pomoci při otevření stanového městečka v Malešicích, kde mohou dočasně najít dočasné přístřeší někteří uprchlíci právě z Hlavního nádraží, kteří však nemohou získat dočasnou ochranu, jelikož mají státní občanství i jiné země Evropské unie nebo svévolně opustili přidělené ubytování, a musí se proto vrátit do vlasti.

Praha nicméně i nadále potřebuje akutně řešit situaci zbylých uprchlíků, tj. většiny, která už vízum dostala a přebývá v Praze. Primátor Zdeněk Hřib proto požádal o osobní schůzku s premiérem Petrem Fialou.

**Do dnešního dne bylo v Krajském asistenčním centru pomoci Ukrajině v Praze odbaveno přes 90 tisíc osob. V pondělí 30. května bylo odbaveno 480 lidí a v úterý 31. května 390 lidí.**