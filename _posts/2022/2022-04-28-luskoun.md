---
title: "Hlasovat o českých přezdívkách páru luskounů krátkoocasých z Tchaj-wanu je od dnešního dne možné přímo na Portálu Pražana"
authorId: MHMP
image: 	posts/luskoun.jpg
tags:   [životní-prostředí]
---

Zapojit se do hlasování o českých přezdívkách páru luskounů krátkoocasých, samičky Run Hou Tang a samečka Guo Bao, se může úplně každý prostřednictvím Portálu Pražana. K přihlášení do Portálu stačí mít k dispozici přihlašovací údaje do státní Identity občana, Bankovní identity, nebo datové schránky. Luskouni do Prahy přicestovali z Tchaj-wanu teprve nedávno, a to jako důkaz partnerství mezi hlavními městy Tchaj-pej a Prahou. Veřejnost se s nimi bude moci seznámit už 15. května v Zoo Praha.

Luskouni jsou na první pohled výjimeční tím, že mají tělo pokryté šupinami. Proto bývají označováni jako oživlé šišky. Úsilí získat je pro Zoo Praha však bylo motivováno především tím, že jsou v oblastech svého výskytu masivně loveni a již dlouho patří k nejvíce nelegálně obchodovaným savcům světa. Zoo Praha usiluje o jejich ochranu jak ve střední Africe, tak v jižní Asii.

> „Díky partnerské smlouvě mezi Prahou a Tchaj-pejí přicestoval do našeho hlavního města vzácný pár luskounů krátkoocasých. Velmi za ně Tchajwancům děkuji. Pražská zoologická zahrada, která je jednou z nejlepších na světě, se stane jejich novým domovem. Nyní mohou Pražané do 12. května hlasovat pohodlně online o jejich českých přezdívkách na Portálu Pražana,” říká Zdeněk Hřib, primátor hl. m. Prahy.

Oba dovezení luskouni se narodili v tchajpejské zoo, která je jejich nejvýznamnějším chovatelem. Chov luskounů je mimořádně náročný. Musí mít zajištěno správné rozpětí teplot či velmi vysokou vlhkost, ale největší problém představuje jejich potrava. V přírodě se živí mravenci a termity, které jim v Praze nahradí speciální směs, jejíž základ tvoří včelí larvy.

Na Portálu Pražana je možné vybírat mezi jmény pro samičku: Runa, Ruby, Rut, Růženka, Fazolka. Nebo pro samečka: Kuba, Bourák, Gusta, Guba, Hugo. Tyto návrhy vyplynuly z ankety na sociálních sítích a při jejich výběru se přihlíželo i k fonetické podobnosti s jejich původními, tchajwanskými jmény.

> „Přihlásit se do Portálu Pražana může kdokoliv. Hlasování je sice primárně určené pro obyvatele metropole, ale de facto není omezené. Na portálu bude dostupné až do půlnoci 12. května. Pokud jde o vlastní přihlášení do Portálu Pražana, mají lidé na výběr několik možností, například mohou využít elektronickou nebo bankovní identitu či datovou schránku. Nejsnazší přihlášení do Portálu Pražana je přes internetové bankovnictví nebo přes uživatelský účet známý jako Identita občana. Další informace o možnostech přihlášení jsou k dispozici na webu portálu portalprazana.cz. Z jednoho uživatelského účtu bude započítán jen jeden hlas,“ doplňuje Tomáš Barczi, generální ředitel městské společnosti Operátor ICT, která portál provozuje a rozvíjí.

První dny v Praze na luskouny dohlíží chovatel a veterinář z tchajpejské zoo. Luskouni byli umístěni v nokturnu pavilonu Indonéská džungle, musí si zde však zvyknout a také po příjezdu absolvovat povinnou izolaci. Aby měli klid, bude v následujících dnech Indonéská džungle uzavřena a po celé trvání karantény zůstane jejich expozice zakrytá. Zoo Praha se tak stala teprve druhým chovatelem těchto pozoruhodných savců v Evropě.

Je možné hlasovat také osobně, a to formou anketního lístku odevzdaného s ověřením totožnosti na podatelně Magistrátu hl. m. Prahy, nebo zaslat hlas korespondenčně s úředně ověřeným podpisem (např. z CzechPOINTu).
