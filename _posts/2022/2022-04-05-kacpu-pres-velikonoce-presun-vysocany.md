---
title: Krajské asistenční centrum pomoci bude v provozu i přes Velikonoce. Jeho přesun pokračuje bez problémů
author: MHMP
image: posts/uaflag.jpg
tags: [Krizový štáb, Válka na Ukrajině]
---

**Dnes ráno zasedl Krizový štáb hl. m. Prahy, který se zabýval aktuální situací v souvislosti s migrační vlnou. Štáb projednal přesun Krajského asistenčního centra pomoci Ukrajině (KACPU) do Vysočan, který pokračuje bez problémů, a otevírací dobu centra přes Velikonoční svátky, kdy bude centrum stále otevřeno. Štáb se zabýval také ubytováním větších skupin osob se specifickými potřebami, kde Praha očekává pomoc státu.**

Občané Ukrajiny slaví Velikonoce v jiném termínu, neboť pravoslavné a křesťanské svátky jsou rozdílné. Část uprchlíků, ale může slavit Velikonoce i v našem „křesťanském“ termínu. Z toho důvodu by nedávalo smysl omezit provoz centra v nějakou dobu, a provoz proto bude o Velikonocích ve standardním době.

Členové krizového štábu byli seznámeni s průběžným stavem přesunu KACPU do nových prostor ve Vysočanech. 

>“Přípravy na stěhování našeho asistenčního centra pomoci Ukrajincům z Kongresového centra Praha do budovy bývalé banky na náměstí OSN ve Vysočanech jsou v plném proudu a pokračují bez problémů. Ani na novém místě to ale nezvládneme bez pomoci dobrovolníků. Prosím všechny, kteří by se chtěli zapojit, aby se zaregistrovali na stránkách icpraha.com nebo pomahamepraze.sinch.cz. Moc si vážím odhodlání všech, kteří už se jako dobrovolníci zapojili nebo se teď plánují zapojit,” říká primátor hlavního města Prahy Zdeněk Hřib. Přesný termín spuštění centra na novém místě zatím nelze stanovit, ale Praha o něm bude dopředu informovat. 

Prostory ve Vysočanech budou vybaveny většinou techniky a technologií dopředu, aby byl přesun co nejhladší. Krizový štáb v minulosti doporučil přesun centra do Vysočan nejpozději do 14. dubna.

Krizový štáb taktéž upozorňuje, že Praha není schopna ubytovat větší skupiny uprchlíků se specifickými potřebami, které se nechtějí nebo nemohou rozdělit na jednotlivce nebo menší skupinky, a tudíž je nelze ubytovat v dostupných kapacitách. Z tohoto důvodu opakovaně žádá Ústřední krizový štáb o řešení ubytování a následné péče pro tyto skupiny osob na národní úrovni.

>„Nemáme možnosti ubytování pro větší skupiny uprchlíků, kteří se nechtějí nebo nemohou rozdělit na menší skupinky nebo jednotlivce. Řešení je nutné hledat na státní úrovni, kam směřujeme naše požadavky,“ řekl náměstek primátora hl. m. Prahy Petr Hlubuček.

>„Kromě pomoci uprchlíkům z Ukrajiny myslíme i na všechny dobrovolníky a profesionály, kteří se zapojují do práce v Krajském asistenčním centru pomoci Ukrajině, v ubytovacích zařízeních, na Hlavním nádraží, Florenci nebo kdekoli je potřeba. Posilujeme psychosociální pomoc těm, kteří stojí v první linii a dopadají na ně stres a hrůzy války, s nimiž lidé z Ukrajiny přijíždí, a zapojujeme i městské organizace a nevládní sektor,“ uvedla radní hl. m. Prahy Milena Johnová.

Aktuální otevírací doba centra je od 7 do 21 hodin, dočasné nouzové přístřeší pak poskytuje ve zbylém čase, tedy od 21 do 7 hodin. I v tomto zkráceném režimu, jak byli členové štábu informování, funguje KACPU bez problémů a kapacity přepážek jsou výrazně vyšší, než je aktuální poptávka. Nejvyšší zájem může být v KACPU nárazově večer, kvůli večerním spojům vlaků. Ani ty však nezpůsobují problémy.

KACPU za včerejšek odbavilo 955 uprchlíků, což znamená oproti předchozím dnům o víkendu menší nárůst, který ovšem bývá v pondělí obvyklý. Ubytování KACPU poskytlo za včerejšek 60 lidem. Celkem za dobu fungování centrum odbavilo 65 642 uprchlíků a ubytovalo 5680 lidí.