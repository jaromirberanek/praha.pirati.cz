---
title: "Piráti vyzývají k podpisu petice proti nesmyslné prohibiční vyhlášce"
author: Piráti Praha
image: 	posts/valdmanova-naplavka.jpg
tags:   [Piráti, Protialkoholní vyhláška, Náplavka]
---

**Piráti v Praze vyzývají občany k podpisu petice za zrušení nesmyslné prohibiční vyhlášky schválené na Zastupitelstvu hl. m. Prahy kluby ODS, ANO, Praha sobě, KDU-ČSL, STAN a TOP09. Petici je možné podepsat na [Portálu občana](https://portal.gov.cz/e-petice/140-petice-za-zruseni-nesmyslne-prohibicni-vyhlasky-schvalene-na-zastupitelstvu-hl-m-prahy-kluby-ods-ano-praha-sobe-kducsl-stan-a-top09), webu [e-petice.cz](https://e-petice.cz/petitions/petice-za-zruseni-nesmyslne-prohibicni-vyhlasky.html) – oba odkazy najdete na webových stránkách [prohibice.pirati.cz](http://prohibice.pirati.cz). Plošná prohibiční vyhláška podle Pirátů sama o sobě nijak neřeší problémy hluku, nepořádku nebo problematického chování jednotlivců ve městě. Navíc je tato vyhláška natolik nepřehledná, že se v ní neorientují místní ani návštěvníci Prahy a její vymáhání policií u cizinců je velmi komplikované.**

>“Praha je svobodné město, kde žijí svobodní lidé, a nevidíme jediný důvod, proč by si nemohli udělat po práci piknik v parku na dece s lahví vína. Zákaz otevřených lahví formou vyhlášky je nevhodným plošným zákazem. Jít po ulici s otevřenou plechovkou piva nebo kelímkem burčáku či svařáku přece nemůže být zločin. Schválení vyhlášky nepodpořil žádný člen magistrátních Pirátů. Praha je svobodné město, ve kterém žijí svobodní lidé. Pražané si zaslouží, aby nebyli zbytečně obtěžováni plošnými omezeními,” říká Zdeněk Hřib, primátor hl. m. Prahy za Piráty.

Vyhláška jako taková selhává i v zamýšleném záměru. 

>“Hluk na ulicích většinou dělají lidé, kteří se už napili v hospodě a jenom se přesouvají na jiné místo. Ten kdo bude chtít vyhlášku obejít, si navíc může pořídit lahev s víčkem nebo zátkou. Vyhláška tak dopadne jen na běžné lidi, kteří se ničím neprovinili a nejspíš si ani nebudou vědomi toho, že něco porušují. Postihovat by se měli lidé, kteří dělají nepořádek, ne ti co si v klidu chtějí vypít pivo, nebo víno v parku. Už teď máme zákony, které problematické chování postihují, jako např. rušení nočního klidu,” říká Magdalena Valdmanová, lídryně Pirátů z Prahy 2, zastupitelka Prahy 2 a propagátorka Prahy bez šmelin. “Po nasbírání dostatečného množství podpisů Piráti požádají Zastupitelstvo hl. m. Prahy o projednání této petice, zrušení vyhlášky 9/2022 Sb. a nalezení řešení, které bude fungovat v praxi a ne jen na papíře, bez zbytečného omezování svobody lidí, kteří se ničím neprovinili,” dodává Valdmanová.

Vyhláška sama je navíc velmi nepřehledná, protože otevřené nádoby s nápoji obsahujícím alkohol jsou zakázány nejenom prakticky ve všech parcích, ale také ve vzdálenosti 100 metrů od jakékoliv lékárny nebo jednotlivé ordinace kteréhokoliv lékaře, o jejímž umístění nemusíte ani vědět. Ve vybraných případech platí zákaz také například do vzdálenosti 65 metrů od označníku zastávky MHD. “Ta vyhláška je neuvěřitelný kočkopes. Pro Pražany by měla vzniknout aspoň přehledná mapa, která by jim pomohla se v tom orientovat, do doby než bude nalezeno opravdu funkční nové řešení. V mnoha případech těch lokalit vyjmenovaných v příloze vyhlášky není ale vlastně jasné, kde přesně ten zákaz platí,” dodává pirátka Bára Soukupová, kandidátka do pražského zastupitelstva, geoinformatička a specialistka na eGovernment. 

Dohromady s dalšími omezeními okolo vybraných staveb a jmenným seznamem ulic v příloze vyhlášky se tak zákaz otevřených lahví vína, plechovek piva i kelímků s burčákem či svařákem vztahuje prakticky na celý veřejný prostor v zastavěném území města (s pár výjimkami typu restauračních zahrádek bezprostředním okolím prodejních stánků). 

### Odkazy
- web, kde je možné podepsat petici – [prohibice.pirati.cz](http://prohibice.pirati.cz)
- web, na mapové vizualizace prohibiční vyhlášky ve vybraných parcích a centru města –[https://pi2.cz/mapy](https://pi2.cz/mapy)
