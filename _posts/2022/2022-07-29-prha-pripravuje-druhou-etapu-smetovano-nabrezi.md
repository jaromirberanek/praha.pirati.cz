---
title: "Praha připravuje druhou etapu proměny Smetanova nábřeží. Dokončena bude v roce 2024"
author: MHMP
image: 	posts/hrib-smetanovonabrezi.jpeg
tags:   [Smetanovo nábřeží, Praha 1]
---

**Praha plánuje pokračovat v revitalizaci prostoru Smetanova nábřeží na protější straně nové promenády a nejen tam. Úpravou by měl projí úsek od Mánesa, okolo Karlova mostu přes Křižovnické náměstí, a dále Křižovnickou ulicí až k náměstí Jana Palacha. Jedná se o druhou etapu úspěšného projektu revitalizace Smetanova nábřeží. Technická správa komunikací (TSK) zde vybudovala nové tramvajové zastávky Karlovy lázně a Národní divadlo a širokou pěší promenádu s nově vysazeným stromořadím na Smetanově nábřeží. Práce byly rozdělené na tři samostatné akce, které na sebe zároveň navazovaly a vzájemně se koordinovaly.**

>„Každý nově vysazený strom v centru města má v této době rozsáhlých klimatických změn nesmírnou hodnotu. O to více mě těší, že jsme jich na Smetanově nábřeží mohli vysázet rovnou sedmnáct. Ohledně budoucí podoby Smetanova nábřeží se dlouho vedly diskuse. Někteří političtí předchůdci z ODS například mluvili o tom, že se nábřeží zcela uzavře pro auta, nic takového se ale nestalo. My jsme přišli s kompromisem, který vyhovuje jak chodcům, tak řidičům a zároveň umožňuje bezpečnou průjezdnost městské hromadné dopravě. Smetanovo nábřeží se konečně posouvá do podoby příjemné říční promenády metropole 21. století,“ uvedl primátor hl. m. Prahy Zdeněk Hřib.

Stavební práce se realizují podle schválené koncepční studie Křižovnická – Smetanovo nábřeží – Masarykovo nábřeží, kterou připravil Institut plánování a rozvoje hl. m. Prahy (IPR). V roce 2024 bude dokončená druhá etapa, která revitalizuje veřejný prostor celého území od Mánesa po náměstí Jana Palacha. Studie zlepšuje podmínky pro pěší, cyklistickou a veřejnou dopravu. Pro automobilovou dopravu se po realizaci prací nic nezmění.

>„Smetanovo nábřeží je historicky velice hodnotný prostor, jehož záměrem nikdy nebylo sloužit výhradně dopravě. Nábřeží má být atraktivní veřejný prostor s pěší promenádou s vyhlídkou na Pražský hrad, kde lidé chtějí trávit volný čas. Prostor je navíc přátelský i pro cyklisty, kteří se nebudou motat pod koly aut díky vyvýšenému pruhu s povolením vjezdu kol. Proto jsem velice rád, že se podařilo prosadit a dotáhnout první etapu, na kterou bude navazovat druhá a pak další podobné projekty, které už teď rozjíždíme, například na Mariánském náměstí,“ vysvětlil náměstek primátora hl. m. Prahy oblasti územního rozvoje a územního plánu Petr Hlaváček.

Druhá etapa se zabývá i prostorem na Křižovnickém náměstí, kde se tramvajová a automobilová doprava kříží s Královskou cestou, po které v letních měsících proudí až 100 tisíc chodců denně. Podmínky pro ně zlepší široká pěší promenáda směrem k Národnímu divadlu s ikonickým výhledem na Hradčany.

>„Na Smetanovo nábřeží je konečně radost pohledět. Nové tramvajové zastávky, vysazené stromořadí, široká pěší promenáda v pražské mozaice a bezpečný oddělený cyklopás. Tak má vypadat jedno z nejkrásnějších míst v Praze s výhledem na Hradčany. Proměna Smetanova nábřeží je největší úpravou centra Prahy za posledních několik desítek let. Změnila se oblast od Klementina přes Křižovnické náměstí po Národní divadlo. A to byla v uvozovkách jenom první etapa. Pracujeme už na proměně i strany u řeky. Doplníme odjezdové panely. Obnovíme povrchy a dáme je do pražské mozaiky, jaká je už dnes na široké pěší promenádě, a druhou stranu také doplníme o oddělený cyklopás, ať se dá bezpečně a pohodlně jezdit na kole i v druhém směru. Díky úzké spolupráci architektů s památkáři jsme našli pro cyklopásy takové povrchy, které jsou ze speciální řezané tryskané dlažby skládané těsně u sebe, aby jízda byla bez drncání a za deště neklouzala. Rozšíříme také tramvajový ostrůvek na Staroměstské směrem z centra,“ řekl náměstek primátora hl. m. Prahy pro oblast dopravy Adam Scheinherr.

Na Smetanově nábřeží bylo vysazeno stromořadí sedmnácti jerlínů japonských, vznikl prostor pro restaurační zahrádky, osazeny byly nové lavičky, a postavena byla dlážděná cyklostezka, která v tomto úseku evropské cyklotrasy EV7 chyběla.

Další stavební úpravy zlepšily podmínky pro městskou hromadnou dopravu a cestující. Vznikly nové dvě tramvajové zastávky Národní divadlo a Karlovy lázně ve směru do centra. V minulosti se jednalo o jeden z nejdelších úseků bez tramvajové zastávky v centru města. Na Smetanově nábřeží se zastávka zrušila i z důvodu potřeby dvojího zastavování tramvajové linky 2 a 18 v jedné křižovatce. Stávající zastávka Karlovy lázně byla upravena do bezbariérového standardu.
