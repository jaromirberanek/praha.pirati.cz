---
title: "Studenti Střední průmyslové školy stavební Josefa Gočára si brzy budou moci zasportovat na novém školním hřišti"
author: MHMP
image: 	posts/vitsimral3.jpg
tags:   [Školství]
---

Radou hl. m. Prahy byl dnes odsouhlasen záměr na realizaci veřejné zakázky rekonstrukce sportovního hřiště Střední průmyslové školy stavební Josefa Gočára v Praze 4 s předpokládanou hodnotou 12,5 milionu korun (bez DPH). 

> „Prioritou Prahy je udržet a stále rozvíjet současnou sportovní infrastrukturu primárně pro výkonnostní a rekreační úroveň. V rámci plánovaných investic odboru školství a ve spolupráci s městskými částmi chceme tento rozvoj zajistit co nejefektivněji tak, aby byla školní sportoviště maximálně využita a byla co nejvíce multifunkční, jako je tomu například u Střední průmyslové školy stavební Josefa Gočára. Zde dojde k obnově běžecké dráhy, plochy pro skok do dálky, vrhu koulí a k rekonstrukci hřiště pro míčové hry,” uvedl radní hl. m. Prahy pro oblast sportu Vít Šimral. 

Předmětem záměru je rekonstrukce stávajícího školního sportovního hřiště, které se nachází v areálu školy. Díky ní dojde k opravě sportovních povrchů a oplocení hřišť, dále budou obnoveny i vegetací zarostlé sportovní plochy. Účelem stavby je také obnovit běžeckou dráhu, sektor skoku do dálky, vrhu koulí a rekonstrukce stávajících hřišť na míčové sporty. Předpokládaný termín zahájení řízení veřejné zakázky je červen 2022 s předpokládanou dobou realizace 6 měsíců. 
