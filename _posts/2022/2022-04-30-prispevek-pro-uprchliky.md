---
title: "O příspěvek pro ubytovatele uprchlíků lze žádat přes Portál Pražana. Praha na webu poskytuje žadatelům všechny potřebné informace"
author: MHMP
image: 	posts/pprazana.jpg
tags:   [IT]
---

Hlavní město na svých webových stránkách umístilo kompletní informace pro poskytovatele ubytování lidem utíkajícím před válkou na Ukrajině. Právnické, ale i podnikající fyzické osoby, které v době od 24. února 2022 poskytly bezúplatné ubytování uprchlíkům např. v hotelích, se zde dozví podrobnosti ke svým nárokům na kompenzační příspěvek a rovnou o něj mohou i požádat prostřednictvím Portálu Pražana. Tento kompenzační příspěvek se nevztahuje na poskytování ubytování v bytech ve vlastnictví fyzických osob, který řeší Úřad práce.

Pro větší přehlednost a kvůli snazšímu vyřizování žádostí o kompenzační příspěvek zpřístupnil Magistrát hl. m. Prahy na svém webu souhrn informací pro poskytovatele ubytování osobám přicházejícím z území Ukrajiny. Podrobnosti jsou určeny pro právnické osoby včetně například neziskových organizací, církví a veřejnoprávních korporací, a také pro podnikající fyzické osoby, které poskytly uprchlíkům bezúplatné ubytování. Žádat o příspěvek je možné i zpětně, tedy za období od 24. února 2022.

> „Moc děkuji všem, kteří se rozhodli nabídnout ubytování pro lidi prchající před Putinovou agresí na Ukrajině a významně tak pomohli lidem v nouzi. Magistrát kromě souhrnných informací pro tyto poskytovatele nabízí také praktickou pomoc s podáním žádosti o kompenzační příspěvek. Teď jsme na našich stránkách aktivovali odkaz na elektronický formulář na Portálu Pražana, jehož prostřednictvím můžete rovnou žádost vyplnit a odeslat. Portál, kde lidé řeší různá podání elektronicky a bez nutnosti fyzické návštěvy úřadu, tak má další praktickou funkci,” říká primátor hlavního města Prahy Zdeněk Hřib.

> „Portál Pražana je platforma digitálního úřadu, prostřednictvím kterého hlavní město Praha poskytuje své služby veřejnosti online. A právě jednou z nich je zmíněný nový formulář pro podání žádosti o kompenzační příspěvek pro ubytovatele ukrajinských uprchlíků. S ohledem na aktuální situaci vyžadoval formulář rychlé zprovoznění. Agilní způsob spolupráce a modelování řešení přímo se zadavateli přispělo k tomu, že jsme v krátké době online podání žádosti připravili a otestovali. Jde tak o další příklad toho, že Portál Pražana je příležitost i cesta pro úřady, jak zjednodušit a zefektivnit kontakt s občany,“ říká Tomáš Barczi, generální ředitel městské společnosti Operátor ICT, která buduje Portál Pražana jako centrum digitálních služeb metropole.

Na základě usnesení Vlády ČR je možné žádat o kompenzační příspěvek u tzv. dočasného nouzového přístřeší ve výši 200 Kč za osobu na noc a u tzv. nouzového ubytování se jedná o 200 až 250 Kč za osobu na noc. Usnesením Rady hl. m. Prahy bylo navíc schváleno navýšení příspěvku v případě nouzového ubytování na území hlavního města až o 140 Kč za osobu na noc. Zároveň byl schválen i příspěvek na stravu pro ubytované osoby v nouzovém ubytování, a to ve výši 200 Kč na osobu za den po dobu prvních 7 dní ubytování

Podané žádosti bude Magistrát hl. m. Prahy posuzovat z hlediska jejich oprávněnosti, úplnosti a správnosti. Pokud bude žádosti ubytovatele vyhověno, bude s ním uzavřena dohoda o zajištění ubytovací kapacity.

Vyřizování těchto kompenzačních příspěvků se však nevztahuje na poskytování ubytování v bytech ve vlastnictví fyzických osob. Na takové ubytování je možné žádat u příslušné krajské pobočky Úřadu práce o příspěvek na solidární domácnost podle zákona č. 66/2022 Sb., o opatření v oblasti zaměstnanosti a oblasti sociálního zabezpečení v souvislosti s ozbrojeným konfliktem na území Ukrajiny vyvolaným invazí vojsk Ruské federace.
