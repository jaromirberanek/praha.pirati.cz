---
title: "Praha má „datového Oscara“. IPR získal světové ocenění, stejně jako New York či Philadelphie"
author: MHMP
image: 	posts/ESRI6.jpg
tags:   [IT]
---

 

Institut plánování a rozvoje hl. m. Prahy (IPR) získal jedno z nejprestižnějších světových ocenění na poli dat a geografie. Společnost Esri ocenila Prahu za dlouhodobou práci s daty a jejich využití pro městské plánování a zmírnění dopadů na klimatickou změnu. Konkrétně tak na konferenci v americkém San Diegu, kterou sledovalo přes 30 000 diváků, vyzdvihli schopnost Prahy efektivně transformovat data v ekologická a ekonomická řešení, která zlepšují kvalitu života ve městě.

IPR získal nejvyšší prezidentskou cenu od společnosti Esri za práci s geoinformačními systémy. IPR byl oceněn především za využití geografického informačního systému (GIS) pro městské plánování. Díky provozování tzv. geoportálu a veškerých aplikací jako je digitální územní plán, tepelná mapa Prahy, výkresy technické infrastruktury a další, se Praha může rozvíjet systematicky a efektivně. Právě tato data slouží k jejímu plánování, ale například i pro Integrovaný záchranný systém.

> „Řídíme město na základě dat. Je to zásadní metoda moderního vedení metropole 21. století. Díky tomu se nám denně daří monitorovat průjezdnost dopravy ve městě, efektivně řešit územní plánování nebo chytře hospodařit s odpadem. Osvědčilo se to mimochodem také ve dvou bezprecedentních krizích, kterým byla Praha v posledních čtyřech letech vystavena – jak v pandemii covidu, tak nyní v době invaze ruského diktátora na Ukrajinu a související uprchlické krize,” říká Zdeněk Hřib, primátor hl. m. Prahy.

> „Praha je nejenom jedno z nejkrásnějších měst, ale teď můžeme konečně říct, že patří i k technologicky nejvyspělejším. Již několik let se snažíme tlačit na digitalizaci celého státu a zlepšit tak městské plánování a dopady na klimatickou změnu. I proto vznikla iniciativa Citydeal, která spojuje česká města a snaží se zlepšit podmínky i v nově vznikajícím stavebním zákoně. Doufáme, že toto ocenění bude hnacím motorem pro všechny,“ říká Petr Hlaváček, I. náměstek primátora.

Cenu si přímo od prezidenta společnosti Esri Jacka Dangermonda osobně převzali v kalifornském San Diegu ředitel IPR Ondřej Boháč a ředitel Sekce prostorových informací Jiří Čtyroký.

> „Jedná se o nejvyšší ocenění udělované pouze jednou ročně a IPR se tak jejím převzetím zařadil mezi taková města jako je New York či Philadelphia. Toto ocenění v minulosti získala také University of Michigan či takové společnosti, jakými jsou například UPS nebo americký Červený kříž. Jsem rád, že i díky tomu můžeme být inspirací pro další nejenom města, jelikož se jedná o inovativní a inspirativní přístup k plánování. Data jsou základním kamenem IPR na jejichž podkladu vznikají veškeré analýzy, strategie, ale třeba i návrh Metropolitního plánu. Samozřejmostí je, že data jsou volně přístupná široké veřejnosti. Investujeme do jejich sběru a používání velkou část rozpočtu, proto mě těší, že tuto práci ocenila i světová porota,“ komentuje výhru Ondřej Boháč.

Mimo jiné byl IPR oceněn i v kategorii Special Achievement in GIS (SAG) za Portál územně analytických podkladů. Jedná se o ocenění za inovativní či jinak významné nasazení geoinformačních technologií. Územně analytické podklady obsahují informace o stavu a vývoji území hlavního města, o jeho hodnotách, plánovaném rozvoji i limitech a problémech, stejně jako zásadní data o dopravě či klimatu. Samotný portál si získal pozornost poroty nejen díky objemu a kvalitě publikovaných dat, ale zejména díky inovativnímu způsobu prezentace jednotlivých výstupů. IPR prostřednictvím svého portálu totiž na jednom místě poskytuje data a informace odborníkům, developerům, politikům i široké veřejnosti.

> „Výhra je pro nás krásný úspěch a motivace do budoucna. IPR je totiž jedna z 350 000 organizací používající Esri software na celém světě a oceněna je vždy pouze jedna z nich. Zaujali jsme způsobem, jak pracujeme s daty a jak je využíváme pro plánování města. Jedním z klíčových parametrů bylo zapojování veřejnosti a přístup k datům, který je otevřen všem. Nejen skrze naše aplikace, ale i v Centru architektury a městského plánování (CAMP) nebo zábavnou formou skrze různé hry pro děti,“ dodává Jiří Čtyroký.

Společnost pořádá každoroční mezinárodní uživatelskou konferenci, která se poprvé konala v areálu Redlands v roce 1981 s 16 účastníky. Od roku 1997 se konference koná v San Diegu. V letošním roce se jí účastní více než 18 000 diváků ze 136 zemí a dalších 13 000 ji sleduje online.
