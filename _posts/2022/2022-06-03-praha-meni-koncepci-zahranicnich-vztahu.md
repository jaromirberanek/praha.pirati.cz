---
title: "Praha postupně mění koncepci zahraničních vztahů. Před evropským předsednictvím spouští nový informační web"
author: MHMP
image: 	posts/hrib-naplavka2.jpg
tags:   [Předsednictví ČR v Radě EU, EU, Zahraničí]
---

**Hlavní město se intenzivně připravuje na nadcházející předsednictví České republiky v Radě Evropské unie, kdy se na jeho území od 1. července 2022 do konce roku uskuteční celá řada klíčových akcí. Nejen o nich bude informovat nový web international.praha.eu, který bude také do budoucna místním i cizincům představovat Prahu z pohledu zahraničních vztahů.**

Nově spuštěný web [international.praha.eu](http://international.praha.eu), který je dostupný jak v angličtině, tak v češtině, bude sloužit jako platforma pro představení Prahy jako významného hybatele mezinárodních vztahů. Hlavní město jej spouští s ohledem na svou aktivní roli v rámci blížícího se předsednictví ČR v Radě EU.

>„Praha chce využít období předsednictví, aby ukázala, že není jen masovou turistickou destinací, ale i metropolí, která se může pochlubit třeba kvalitními vysokými školami a vznikajícími inovativními projekty v řadě sektorů – od umělé inteligence, přes vesmírné technologie až po kulturní a kreativní průmysly,“ říká primátor hlavního města Prahy Zdeněk Hřib, do jehož gesce patří i oblast zahraničních vztahů.

Hlavní město v současné době připravuje novou strategii zahraničních vztahů na příštích 5 let, která akcentuje především vytvoření silných partnerství v mezinárodním prostředí, využití potenciálu už dříve navázaných partnerských vztahů, strategickou komunikaci silných stránek Prahy a sebevědomější přístup v oblasti zahraničních vztahů. Tato strategie upevní pozici Prahy jako atraktivního města pro život a práci v povědomí obyvatel města, návštěvníků a potenciálních investorů.

„Věříme, že města mají v zahraničních vztazích obrovský potenciál– jsou flexibilní, dokážou vnímat potřeby svých občanů a dalších subjektů a rychle na ně reagovat. Praha má už teď rozhodně na co navazovat – kromě dvacítky uzavřených partnerství je i zakládajícím členem Paktu svobodných měst. Je také součástí řady dalších významných mezinárodních organizací,“ doplňuje primátor Zdeněk Hřib.

Mezinárodní spolupráce mezi městy se v posledním desetiletí ukázala jako klíčová, a to zvlášť v období pandemie a mezinárodního konfliktu na Ukrajině. I do budoucna může výrazně pomoci při řešení otázek, jako jsou klimatická změna nebo ekonomické krize.