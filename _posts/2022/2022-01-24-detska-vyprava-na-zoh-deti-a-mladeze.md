---
date:         2022-01-24
tags:        
- školství
title:        "Pražská výprava bude bojovat o medaile na republikových hrách zimní olympiády dětí a mládeže"
image: 	      posts/skola.jpg
author:       MHMP
---
 
Radou hl. m. Prahy byla v pondělí 24. ledna 2022 schválena podpora účasti pražské sportovní výpravy na Hrách X. zimní olympiády dětí a mládeže České republiky 2023 v Královéhradeckém kraji. Konkrétně se jedná o příspěvek ve výši téměř 2,5 milionů korun, které budou použity na režijní náklady jednotlivých účastníků.

> „Je důležité v dětech rozvíjet jejich sportovní talent a přirozenou touhu po pohybu. Účast pražské reprezentace na doposud všech ročnících ukazuje, že je dětská olympiáda mezi pražskými sportovci velmi oblíbená. Její program tvoří jak sportovní soutěže, tak i doplňující umělecké soutěže ve vymezených kategoriích žáků základních škol. Děti z různých krajů napříč Českou republikou si tak díky této události mohou prožít emotivní atmosféru podobnou skutečným olympijským hrám,” uvedl radní pro oblast školství a sportu Vít Šimral.

Mladí reprezentanti čtrnácti krajů nastoupí na olympijský stadion, složí olympijskou přísahu, jsou svědky obřadu zapalování olympijského ohně a vztyčování olympijské vlajky, dostávají olympijské medaile, bydlí v olympijské vesnici. 

Republikové hry olympiády dětí a mládeže se konají pod přímou patronací Českého olympijského výboru jednou za dva roky, samostatně vždy letní a zimní. Sportovní program tvoří sporty povinné, volitelné z olympijských sportů a volitelné z neolympijských sportů dle prostorových a kapacitních možností pořádajícího kraje. Snahou každého kraje je vyslat maximum sportovců, horní hranice je stanovena dle vyhlášení organizátora.

Hry X. zimní olympiády dětí a mládeže České republiky se uskuteční ve dnech 22. až 27. ledna 2023 v Královéhradeckém kraji.
