---
date:         2022-02-08
tags:        
- bydlení
title:        "Zrychlení změn územního plánu loni odstartovalo výstavbu 10 000 nových bytů. Nejvíce za posledních 20 let"
image: 	      posts/domy-slunce.jpg
author:       MHMP
---
 
Český statistický úřad dnes zveřejnil statistická data o bytové výstavbě za celý rok 2021. Výsledky jsou pro Prahu velmi pozitivní, jelikož celkový počet zahájených bytů v Praze byl 9 698, což je nejvíce od roku 2000. V nových bytových domech byla zahájena výstavba celkem 8 283 bytů, dosud bylo nejvyšší počet zahájených bytů v nových bytových domech zaznamenán v roce 2005, a to 6 843 bytů.

Tyto údaje jsou důsledkem různých pozitivních vlivů – konečně se daří zahajovat výstavbu na velkých pražských brownfieldech jako je nádraží Smíchov, Rohanský ostrov, nebo Nákladové nádraží Žižkov. Tedy velkých stavebních projektů, které poběží mnoho let. Praze se také podařilo obhájit své vlastní předpisy v novém stavebním zákoně a zároveň připravuje nový územní plán (tzv. Metropolitní plán). Město totiž potřebuje, aby pravidla výstavby byla jednoduchá, srozumitelná a připravená přímo pro specifika metropole. Prvnímu náměstku primátora, Petru Hlaváčkovi a jeho týmu se také podařilo výrazně zkrátit projednávání změn územního plánu „čekajících na radnici“ v průměru z 981 dní na 270 dní, což znatelně zrychlilo výstavbu nových bytů. 

> „Do roku 2050 může do Prahy přijít až 600 tisíc nových obyvatel. Není proto možné hledat jenom jeden dokonalý způsob řešení. Velké množství projektů v souhrnu s tisícovkami bytů bylo zakleto v probíhajících změnách územního plánu, jejichž procesování se nám podařilo významně urychlit. A stejně důležitá je i celková změna atmosféry ve městě, postupné nacházení důvěry mezi všemi aktéry, kteří se na rozvoji města a výstavbě podílejí. Pro následující období je důležité, aby pozitivním změnám byla nápomocna i nová stavební legislativa, jejíž podobu se z úrovně Prahy ve spolupráci s dalšími velkými městy snažíme ovlivnit,“ komentuje bytovou situaci Petr Hlaváček, I. náměstek primátora hl. m. Prahy.

> „I proto jsme úspěšně dokončili a Zastupitelstvem hlavního města Prahy schválili Metodiku spoluúčasti investorů na rozvoji území hlavního města Prahy, která napomůže odblokovat několik tisíc bytů v brownfieldech o několik let dříve. Toto opatření se do statistik propíše během následujících let,“ dodává Petr Hlaváček.

Rostoucí tendenci má i výstavba v celé republice. Počet zahájených bytů v roce 2021 se meziročně zvýšil o 28,3 % a činil 45 244 bytů. Počet zahájených bytů v rodinných domech vzrostl o 9,4 %, v bytových domech byl růst o 84,1 %. Současně byla v roce 2021 také zahájena výstava téměř 5 000 rodinných domů ve Středočeském kraji. Na rozdíl od výkyvů bytové výstavby v Praze za posledních 10 let jsou takto vysoké počty rodinných domů ve středních Čechách téměř stabilní.

> „Zvýšení počtu bytů v Praze je zásadní pro zlepšení dostupnosti bydlení. Mám proto radost, že v roce 2021 byla zahájena výstavba rekordního počtu bytů v novodobé historii Česka a doufám, že tento pozitivní trend bude pokračovat i v následujících letech. V horizontu několika let začne stavět byty i město, a to díky Pražské developerské společnosti, která k tomu připravuje projekty,“ uvedl pražský radní pro bydlení a transparentnost Adam Zábranský.

Za těmito údaji je ale třeba také vidět určitou stagnaci v povolování bytové výstavby v Praze v roce 2020 – částečně byla zřejmě způsobena administrativními problémy během pandemie – data za letošní a příští rok tedy opravdu ukážou, jestli je tento pozitivní trend setrvalý.

> „Městu chybí aktuálně zhruba 30 000 bytů, proto je tento vzrůstající trend dobrou zprávou. Naštěstí se také současnému vedení města podařilo urychlit změny územních plánů či schválit nová pravidla pro developery. Mimo to pomůže zrychlení výstavby i nově chystaný Metropolitní plán. Nedostatek bytů je však zoufalý a bohužel má město jen velmi omezené možnosti, jelikož v Praze reálně rozhoduje více stát než město samo,“ dodává Ondřej Boháč, ředitel Institutu plánování a rozvoje hl. m. Prahy.

Kromě všech administrativních opatření se město po desítkách let pasivity v této oblasti aktivně staví i k vlastní bytové výstavě – v roce 2020 byla založena Pražská developerská společnost, která připravuje projekty městské bytové výstavby na portfoliu městských pozemků s potenciálem až 6 000 bytů v horizontu 10-15 let. Kromě soukromého tedy v příštích letech doplní bytový fond celého města i byty iniciované ze strany pražské radnice, které by měly primárně sloužit tzv. preferovaným profesím nezbytným pro zajištění chodu města, na něž zhoršování parametrů dostupnosti bydlení dopadá velmi závažně.

 
