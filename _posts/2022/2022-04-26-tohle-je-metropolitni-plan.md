---
title: "Praha poskytne slevy nájemníkům městských bytů, kteří ubytují ukrajinské uprchlíky"
authorId: zdenek.hrib
image: 	posts/metropolitniplan-tohlejeplan.jpg
tags:   [Metropolitní plán]
---

**To je Plán! Máme upravený Metropolitní plán Prahy k vašemu připomínkování! Je to fakt velká věc, protože se jedná o nejvýznamnější dokument pro rozvoj našeho města v následujících desetiletích. Děkuji za tento parádní úspěch, který stál opravdu pot a krev, týmu a spolupracovníkům náměstka Petra Hlaváčka. Skvělá práce!**

### K čemu je takový Plán dobrý?
Chrání to, co je v našem městě cenné a co si přejeme zachovat. Třeba parky na sídlištích, výhledy na pražská panoramata nebo jedinečný charakter městských čtvrtí. Prostě aby se nestalo, že Žižkov už nebude vypadat jako Žižkov. Nebo že vám před domem vykácejí stromy a postaví před oknem mrakodrap. To nový Plán nedovolí.

Metropolitní plán ale zároveň usnadňuje žádoucí rozvoj města. Aby přibývalo ve městě zelených ploch. A také aby se stavělo víc bytů třeba díky odemčení takzvaných brownfieldů. To jsou dosud nevyužité zasíťované pozemky přímo ve městě. Nechceme totiž, aby se město rozrůstalo dál do přírody, ale bylo smysluplně ohraničené.

S tím souvisí i snaha budovat město krátkých vzdáleností, neboli 15 minutové město. I k tomu nám nový Plán pomůže, protože podporuje rozvoj občanské vybavenosti a služeb přímo v jednotlivých čtvrtích. Aby se tam místním dobře žilo a nemuseli křižovat celé město, když například chtějí zajít s dětmi na dětské hřiště nebo si zasportovat.

Metropolitní plán má sloužit všem. Proto také fandíme co největšímu zapojení všech občanů k jeho připomínkování. Do toho se můžete vrhnout jednoduše online přes Portál Pražana. Více informací najdete na webu [https://metropolitniplan.praha.eu](https://metropolitniplan.praha.eu).

Přidávání připomínek je navrženo co nejjednodušeji. A kdybyste přece jen potřebovali pomoc, můžete se stavit od úterý do čtvrtka do CAMP - Centra architektury a městského plánování, kde vám odborníci poradí přímo na místě. A také je tam k novému Metropolitnímu plánu připravena dechberoucí výstava, na kterou vás srdečně zvu.