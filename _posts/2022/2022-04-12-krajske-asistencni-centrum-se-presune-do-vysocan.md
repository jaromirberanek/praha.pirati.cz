---
title: "Krajské asistenční centrum pomoci Ukrajině se přesune od čtvrtka do Vysočan"
author: MHMP
image:  posts/uaflag.jpg
tags:   [Krizový štáb, Válka na Ukrajině]
---

**Krizový štáb hl. m. Prahy se na svém pravidelném zasedání opět zabýval aktuální situací v souvislosti s migrační vlnou z Ukrajiny. Členové štábu projednali přesun Krajského asistenčního centra pomoci Ukrajině (KACPU) do Vysočan a i dnes se zabývali ubytováním větších skupin osob se specifickými potřebami. KACPU se na náměstí OSN v Praze 9 přesune od čtvrtka 14. dubna. V rámci Velikonoc bude také upravena provozní doba.**

Nové sídlo KACPU ve Vysočanech má za sebou pondělní úspěšný zkušební provoz. Ve středu 13. dubna by tedy měl být ukončen provoz asistenčního centra v Kongresovém centru Praha v 17:00 hodin a nové centrum ve Vysočanech bude následně fungovat od čtvrtka 14. dubna od 8:00 do 20:00 hodin. V tomto upraveném čase bude otevřené centrum i přes Velikonoce. Od úterý 19. 4. se provoz KACPU vrátí do současné provozní doby od 7:00 do 21:00 hodin. Budovu hlavnímu městu bezplatně zapůjčila na půl roku společnost Central Group, což vedení metropole velice ocenilo.

>„Přesun našeho asistenčního centra jsme rozložili do více dní tak, aby co nejméně narušil služby, které poskytujeme ukrajinským uprchlíkům. Rád bych poděkoval všem, kteří se na provozu i přesunu asistenčního centra podílejí, ať už to jsou složky záchranného systému, úředníci, neziskové organizace, dobrovolníci nebo komerční subjekty. Díky jejich usilovné práci se podaří dodržet závazek přestěhovat se do 14. dubna, jak jsme slíbili. Zároveň zůstane zachován vysoký standard poskytovaných služeb,“ říká primátor hl. m. Prahy Zdeněk Hřib.

V rámci přesunu a následného provozu KACPU ve Vysočanech bude kladen důraz na to, aby nové lokalitě nepřineslo centrum žádný negativní vliv. Krizový štáb hl. m. Prahy zároveň doporučil zajistit prostory menšího odděleného pracoviště přímo na Magistrátu hl. m. Prahy pro účely podpory vyřizování víz pro uprchlíky. Zároveň štáb jednal i o přesunech větších skupin osob se specifickými potřebami s tím, že je nutná kooperace s jednotlivými složkami státu při jejich ubytování v odpovídajících podmínkách.

Počet odbavených lidí denně se podle statistik v posledních týdnech mění jen nepatrně, za včerejší den odbavilo centrum 1023 uprchlíků a poskytlo ubytování 78 lidem. Celkem pražské KACPU odbavilo ke včerejší půlnoci 70 632 osob a ubytovalo 6 069 lidí. [Podrobnější detaily mohou lidé nalézt na webové platformě Golemio](https://golemio.cz/insights/statistiky-v-souvislosti-s-valkou-na-ukrajine).praha.

Hlavní město pro novináře uspořádá oficiální prohlídku po Velikonocích, do té doby zůstane KACPU médiím uzavřené. Ve čtvrtek budou nicméně médiím rozeslány k využití fotografie a videa z nového centra.