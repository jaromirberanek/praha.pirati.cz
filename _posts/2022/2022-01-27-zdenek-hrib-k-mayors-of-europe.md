---
date:         2022-01-27
tags:        [Zdeněk Hřib]
title:        "Primátor Hřib: Stojí za námi reálné úspěchy. Hrdý jsem především na umístění v žebříčku Politico"
image: 	      posts/7hrib.jpg
author:       Zdeněk Hřib
---
 
Zpochybňování věcných výsledků práce vedení města postranními způsoby je běžná a laciná marketingová strategie. Překvapilo mě, kolik tuzemských médií kritiku z řad opozice převzalo bez jakéhokoliv ověřování faktů. Prezentovat naše výsledky práce budu dál. 

Podobných žebříčků vychází ročně celá řada. Osobně si nejvíce vážím svého umístění v žebříčku nejvlivnějších lidi v Evropě od renomovaného webu Politico, který mě označil za významného vizionáře. I toto ocenění se v rámci volební bitvy o sněmovní posty snažili někteří politici minulý rok zpochybňovat. Proto mě nepřekvapilo, že se opět objevili stejní věční kritici čehokoliv, co je spojeno s mou osobou. 

V tomto případě žebříčku Mayors of Europe jde ale primárně o prezentaci konkrétních výsledků práce města. Kvalitní práce současného vedení Prahy v oblastech výstavby a oprav městské infrastruktury je totiž věcně nezpochybnitelná, stejně tak v oblastech boje s klimatickou změnou, nebo v oblasti řešení pandemie. Byl jsem ostatně první primátor v Evropě, který zavedl povinně roušky v metru. Web, na kterém byl žebříček uveřejněn, se zaměřuje na sdílení dobré praxe ve městech napříč Evropou, od Londýna až po Ostravu. To, že někdo sleduje výsledky vaší práce, vždycky potěší, lhal bych kdybych říkal, že ne.  

Ovšem to, jakou reakci to vyvolalo, mě po pravdě i přes zkušenosti, které mám s tuzemským i zahraničním mediálním průmyslem, docela překvapilo. Je to ukázkový příklad toho, že kampaň ke komunálním volbám v Praze je v plném proudu.  Od dalšího prezentování výsledků práce vedení hlavního města mě to ale neodradí a budu v tom jednoznačně pokračovat i dál. 

Není na mě, abych hodnotil relevanci toho webu a platformy, která za ním stojí. O ocenění jsem nijak nežádal, neusiloval o něj, nikam jsem se neregistroval ani nepřihlašoval. Praha ani Piráti těmto institucím také nikdy nic neplatili. Každý takový žebříček, který upozorňuje na to, že Praha má co nabídnout i v době turistického propadu v důsledku pandemie, je ale jednoznačně dobrou a chtěnou reklamou pro město. Se zástupci platformy jsme po zveřejnění ocenění obratem písemně komunikovali a proto vím, že za ní stojí normální lidé, kteří to mysleli dobře. Fotografie, které jsou na webu z fotobanky, nejsou žádné fotky redakce, jak nepravdivě tvrdili někteří kritici, ale zjevně ilustrační fotky obyvatel Evropy. 

Mayors of Europe, jako příklady dobré praxe v reportu uvedli třeba témata rozvoje dobíjecích stanic pro elektromobily. Nebo to, že Praha podepsala memorandum týkající se rozvoje trati z Veleslavína na letiště. Hovoří také o výstavbě metra D nebo budovy nové Vltavské filharmonie. Praha také spustila pilotní projekt bezplatného půjčování sdílených kol v rámci předplatního kuponu Lítačky.  

Je také na místě si připomenout nedávná pozitivní hodnocení Prahy z jiných publikovaných žebříčků: 

* The most beautiful city in the world: [https://www.timeout.com/news/prague-has-just-been-voted-the-most-beautiful-city-in-the-world-091521](https://www.timeout.com/news/prague-has-just-been-voted-the-most-beautiful-city-in-the-world-091521 )

* 7th best city: [https://www.timeout.com/things-to-do/best-cities-in-the-world](https://www.timeout.com/things-to-do/best-cities-in-the-world ) a [https://expat.praha.eu/prague-is-the-7th-best-city-in-the-world/](https://expat.praha.eu/prague-is-the-7th-best-city-in-the-world/  )

The European forest city: [https://expat.praha.eu/prague-became-the-european-forest-city/](https://expat.praha.eu/prague-became-the-european-forest-city/ )
