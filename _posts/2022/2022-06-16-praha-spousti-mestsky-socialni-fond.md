---
title: "Praha spouští městský Sociální nadační fond"
author: MHMP
image: 	posts/adam-zabransky-7.jpg
tags:   [Sociální politika]
---

**Sociální nadační fond hlavního města Prahy (SNF) zahájil svoji činnost. Nová ředitelka a její tým dokončují pravidla programů pomoci, fond plánuje spustit příjem žádostí o nadační podporu 11. srpna 2022.**

>„Sociální nadační fond jsme založili pro všechny Pražany v tísni, pro něž pomoc od státu chybí nebo není dostatečná. V takových situacích nastupují soukromé nadace a pomoc nabízejí i některé městské části. Hlavní město záchrannou síť rozprostře po celé Praze a posílí ji o nové oblasti pomoci, kam patří například terapie a volnočasové aktivity pro děti v pěstounské péči, na něž nestačí státní příspěvky, patří sem také překlenovací podpora lidem, kteří potřebují asistenci, ale vyřízení příspěvku na péči trvá měsíce a oni zůstávají bez podpory, nebo půjčka na kauci pro nízkopříjmové domácnosti, kterou by měla řešit dávka mimořádné okamžité pomoci, ale Úřad práce ji nevyplácí efektivně a brání tak mnoha rodinám získat běžné bydlení,“ řekla Milena Johnová, radní pro sociální politiku a zdravotnictví.

[Praha v březnu vybrala do vedení svého historicky prvního Sociálního nadačního fondu](https://praha.pirati.cz/aktuality/nova-reditelka-socialniho-nadacniho-fondu.html) novou ředitelku. Ta již nyní se svým týmem dokončuje detaily nastavení fondu a hlavní město se tak připojuje k dalším metropolím, kde již nadační fondy fungují coby nástroje sociální a bytové politiky. V Londýně je to Trust for London, v Montréalu The Foundation of Greater Montréal a řada dalších existuje i v České republice, například sociální nadační fond založený v roce 1993 městem Brnem.

Úkolem Sociálního nadačního fondu bude poskytovat finanční a věcnou pomoc Pražanům, kteří se z různých důvodů ocitli v tíživé sociální situaci, avšak nemohou využít jiné zdroje, ať už státní nebo obecní pomoci. Čtyři programy podpory jsou koncipovány tak, aby doplnily bílá místa na mozaice pomoci.

### Pražský sociální nadační fond:
- nabídne možnost rozvíjet pěstounskou péče na území hlavního města nad rámec dosavadních podpor
- jako unikátní zdroj se zaměří na podporu nezávislého života lidí s postižením
- doplní jiné fondy nabízející podporu nízkopříjmovým domácnostem v bytové nouzi
- na celoměstské úrovni nabídne specifickou pomoc lidem v tíživé situaci

>„V oblasti bydlení Sociální nadační fond navazuje na předchozí spolupráci města s Výborem dobré vůle, díky níž bylo podpořeno více než 100 domácností. Podpora z fondu pomůže tomu, aby domácnosti v nouzi zbytečně nepřicházely o bydlení či aby naopak mohly bydlení získat. Ve výsledku dojde k úspoře veřejných financí, protože rodiny by jinak byly odkázány na systém pobytových sociálních služeb, jejichž provoz je velmi nákladný,” říká Adam Zábranský, radní pro bydlení a transparentnost.

Prostřednictvím SNF bude město moci například poskytnout příspěvek pražským pěstounům na terapeutické služby, obyvatelům hlavního města na zajištění úprav domácího prostředí k prevenci institucionalizace, finančně pomoci člověku v bytové nouzi s úhradou prvního nájmu nebo přispět rodičům na zajištění školních a volnočasových potřeb jejich dětí.

>„Jsem ráda, že se Praha přidala do skupiny evropských i světových metropolí, které založily vlastní nadační fond, díky kterému mohou podporovat své obyvatele, kteří propadávají stávajícím systémem podpory, a vytvářet tak lepší podmínky pro život ve velkém městě. Nadační fondy často slouží jako nástroj krizové podpory zranitelných skupin obyvatel, ale také jako platforma pro rozvíjení inovativních přístupů k řešení těch nejtěžších sociálních problémů velkých měst. Věřím, že i SNF bude moci do budoucna plnit podobnou úlohu - být rychlým a spolehlivým partnerem pro ty, kterým může cílená a rychlá pomoc výrazně změnit život a zároveň být flexibilním a strategickým partnerem pro zástupce veřejné správy, občanského sektoru i soukromého sektoru, kterým záleží na systémovém řešení komplexních problémů v Praze," dodala Barbora Komberec Novosadová, ředitelka Sociálního nadačního fondu. 

Žádosti o některou z nabízených podpor budou moci Pražané podávat od 11. srpna prostřednictvím webu [socialninadacnifond.praha.eu](http://socialninadacnifond.praha.eu).
