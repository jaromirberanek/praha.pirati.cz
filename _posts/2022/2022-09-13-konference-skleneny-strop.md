---
title:  "Konference Nad skleněným stropem i potřetí ukáže, jak překonat bariéru, která brání rovným šancím žen"
author: Piráti Praha
image:  posts/nadstropem.jpg
tags:   [Akce]
---
 
Hlavní město Praha pořádá v úterý 13. září 2022 již třetí ze série konferencí nazvané Nad skleněným stropem, která si klade za cíl narovnat šance mužů a žen v soukromé a pracovní sféře. Genderové stereotypy ve všech oblastech společnosti stále přežívají a ženy neustále narážejí na neviditelné bariéry – skleněné stropy, které jim často brání zaujmout odpovídající postavení. Konference se uskuteční od 13:00 hodin v prostorách nově otevřeného Clam-Gallasova paláce v Praze 1.

Na konferenci se představují ženy, které se dokázaly prosadit ve svých oborech a staly se příklady a vzory pro všechny moderní ženy. Cílem je odstranit bariéry, které ženám obecně brání v kariéře i vzdělání – odstranit skleněné stropy a dosáhnout tak plné rovnoprávnosti, ke které nám stále ještě zbývá ujít kus cesty. I tentokrát vystoupí ženy, které svým dosavadním profesním životem dokázaly, že „skleněný strop“ je výraz patřící do 20. století, nikoli do moderní doby, a dále také promluví muži, kteří se ve veřejném prostoru významně angažují v oblasti rovných šancí.

> „Když jsme loni zahájili sérii konferencí Nad skleněným stropem, chtěli jsme tím upozornit na podmínky na pracovním trhu, který je v České republice dlouhodobě oblastí s nejvýraznějšími projevy nerovných šancí. V současnosti procházíme velmi složitou dobou. Na nás všechny jsou kladeny extrémní nároky, ekonomická situace je úplně jiná, než jsme si pro postcovidovou dobu představovali. Místo oživení hospodářství přišlo další zvýšení nákladů. V pořadí již třetí konference Nad skleněným stropem si klade za cíl představovat ženy, které dokázaly, že genderový skleněný strop může být jen slovo a že rovné šance jsou záležitostí nejen byznysu a trhu práce, ale společnosti jako celku,“ vysvětluje Vít Šimral, radní hl. m. Prahy pro oblast školství, sportu a podpory podnikání a dodává: „Vím stejně dobře jako vy, že odstranit nespravedlnost a skleněné stropy a dosáhnout tak plné rovnosti, je běh na dlouhou trať. Jsem rád a také hrdý na to, že se právě k těmto hodnotám jak já, tak hlavní město Praha, může přihlásit prostřednictvím pořádání akcí, na kterých představujeme jak ženy, tak i muže, kteří mohou být příkladem nejen pro všechny ostatní – protože dosažení plné rovnoprávnosti je záležitostí nás všech.“

Na v pořadí již třetí konferenci vystoupí v úterý 13. září 2022 například Taťána Kuchařová, předsedkyně správní rady nadace Krása pomoci, vítězka Miss World a ambasadorka OSN; Adéla Elbel, stand-up komička a překladatelka; Johanna Nejedlová, zakladatelka spolku Konsent, nebo Tereza Martínková-Bártlová z matematicko-fyzikální katedry Univerzity Karlovy. Po skončení programu se od 18:00 hodin uskuteční networking na nádvoří Clam-Gallasova paláce.

Veškeré informace ke konferenci Nad skleněným stropem a také odkaz na živý přenos jsou k dispozici na [webu konference](http://www.nadsklenenymstropem.eu/). Vstup je zdarma, kapacita je ale omezena. V případě zájmu o osobní účast je nutné se [registrovat](https://docs.google.com/forms/d/e/1FAIpQLSfNdbUsRRMXqd6toPNGgyAqusGpw5_hSXjYVGRf4214gjycVw/viewform).

Na předchozích konferencích vystoupily například eurokomisařka Věra Jourová, europoslankyně Markéta Gregorová, diplomatka a herečka Magda Vášáryová, šéfredaktorka Heroine Anna Urbanová nebo kickboxerka Martina Ptáčková.
