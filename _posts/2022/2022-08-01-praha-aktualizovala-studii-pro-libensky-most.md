---
title: "Praha aktualizovala dopravně – architektonickou studii pro připravovanou rekonstrukci Libeňského mostu"
author: MHMP
image: 	posts/novy-libenak.jpg
tags:   [Libeňský most, Doprava, Praha 8]
---

**Rada hl. m. Prahy na dnešním jednání schválila aktualizaci dopravně – architektonické studie celého Libeňského soumostí, které se nachází na pomezí Prahy 7 a Prahy 8. Dokument vznikl pro potřeby zakázky na kompletní obnovu stavby, která se uskutečnila formou Design and Build, kdy zhotovitel je zároveň projektantem i realizátorem. Díky tomu se rekonstrukce urychlí, po dobu opravy bude zároveň také zachován pěší a cyklistický provoz.**

Během rekonstrukce Libeňského mostu budou opraveny nejcennější oblouky Pavla Janáka. Postaveno bude také celé soumostí od Manin po Palmovku v délce 1 200 metrů včetně retenční nádrže a protipovodňových opatření a proměníme i nejbližší okolí. Most bude k sobě Pražany lákat nejen svou krásou, ale také novými místy pro odpočinek a trávení volného času. Prostory pod trámovými konstrukcemi z Janákových dochovaných skic i historickými oblouky nabídnou kavárny, obchůdky a další služby. Počítáme i s novými přístupy k vodě a skateparkem. Mosty budou navíc doplněny o bezbariérové rampy směrem na Rohanský park, kde postupně rostou nové domy a bude tady i nový osmičkový park Maniny.

Nově doplněná studie obsahuje návrh komplexního řešení Libeňského soumostí a přilehlého okolí, včetně koordinací s okolními projekty v území. Dále také obsahuje přesnou specifikaci závazných architektonicko-urbanistických detailů.

Tato verze je přepracovanou původní studií vzniklou pro potřeby zakázky Design and Build z 18. září 2020 a nyní vznikla na základě nových požadavků a nových zjištění v průběhu již pokračujících projekčních prací v rámci zakázky Design and Build. Konkrétně se jedná o zapracování požadavků majitelů dotčených pozemků, společnosti České přístavy a.s., požadavků projektanta mostních konstrukcí na změnu dimenzí a dispozic nosných prvků nových mostních konstrukcí, dispozičních požadavků projektantů na vedení inženýrských sítí a také o koordinaci projektu s navazujícími projekty v území. V neposlední řadě je přepracováno tvarové řešení nově navrhovaných částí mostu včetně řešení nebytových prostorů pod celým souměstím, včetně návrhu navazujících zpevněných ploch. 