---
title: "Nové dětské skupiny v Praze 5 a Praze 6 bude navštěvovat téměř stovka dětí"
author: MHMP
image: posts/magistrat3.jpg
tags: [Školství, Praha 5, Praha 6]
---

Rodiče zhruba 90 dětí z městských částí Praha 5 a Praha 6 budou od června moci své potomky svěřit do péče nových dětských skupin. Pražští radní dnes odsouhlasili poskytnutí bezmála tří milionů korun potřebných na jejich zřízení z Operačního programu Praha – pól růstu ČR.

V rámci dvou odsouhlasených projektů vzniknou čtyři dětské skupiny, které už za pár týdnů nabídnou celkem 42 nových míst. Protože řada rodičů bude zařízení využívat jen částečně, například pouze dopoledne, nebo naopak pouze odpoledne, případně jen některé dny v týdny, bude se navíc na většině míst moci vystřídat více dětí.

> „Více než polovina nově vytvořených míst je určena pro děti ve věku od jednoho do tří let, které ještě nemohou být přijaty do veřejné mateřské školy, nebo na ně (v případě dětí starších dvou let) většinou nezbývá místo. Do práce se tak budou moci vrátit i ti rodiče, kteří tuto možnost dosud neměli. Snažíme se zkrátka vytvářet podmínky k tomu, aby i rodiče nejmenších dětí měli možnost využít finančně dostupnou a kvalitní službu a lépe tak sladit svůj pracovní a rodinný život,“ zdůraznil Zdeněk Hřib primátor hl. m. Prahy.

První podpořený projekt umožní rozšířit kapacitu rodinného centra MAM prostor v pražských Košířích o tři dětské skupiny. Centrum nyní provozuje jednu skupinu určenou pro 12 dětí. Evropské prostředky umožní upravit v objektu kuchyni, schodiště, denní místnosti, sociální zařízení, šatny, skladovací prostory a nakoupit nezbytné vybavení. Úpravami vznikne v budově prostor pro další tři skupiny. Každá pojme šest dětí, přičemž dvě skupiny budou určeny pro děti do tří let věku. Nízký počet dětí ve skupinách kromě jiného umožní, aby je mohly navštěvovat i děti se specifickými vzdělávacími potřebami či děti s odlišným mateřským jazykem.

V rámci druhého projektu vznikne dětská skupina v budově Fakulty tělesné výchovy a sportu Univerzity Karlovy v pražském Veleslavíně. Po vybudování hygienického zázemí a výdejny jídla, položení nových podlah, pořízení potřebného vybavení a úpravě venkovního hřiště tu vznikne zázemí pro zhruba 50 dětí, z nichž bude polovina mladších tří let. „Kromě bezpečné péče a rozvoje všestranných dovedností a schopností dětí se tato skupina nadstandardně zaměří na pohybové aktivity,“ doplňuje Vít Šimral radní pro oblasti školství a volného času.

Operační program Praha – pól růstu ČR (OP PPR) působí na území Prahy už od roku 2014 a pro programové období 2014-2020 získala Praha z Evropských strukturálních fondů (ESIF) více než 200 milionů EUR. Od spuštění programu bylo podpořeno více než 1500 projektů, které Pražanům zlepšují životní prostor a kvalitu života, ale také například podporují vědu, podnikání či vzdělávání v Praze.

 
