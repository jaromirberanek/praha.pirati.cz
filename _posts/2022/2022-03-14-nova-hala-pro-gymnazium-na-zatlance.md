---
date:   2022-03-14
tags:  
- školství
title:  "Studenti z Gymnázia Na Zatlance budou brzy sportovat v nové hale. Město do její stavby investuje necelých 86 milionů korun"
image: 	      posts/vitsimral5.jpg
author: MHMP
---

Pražští radní v pondělí 14. března odsouhlasili záměr na výstavbu nového objektu tělocvičné haly Gymnázia Na Zatlance. Financování bude hrazeno z rozpočtu hl. m. Prahy v předpokládané výši necelých 86 milionů korun. Na základě této zakázky bude následně Zastupitelstvu hl. m. Prahy předložen návrh ke schválení nabytí vlastnického práva nemovitosti do majetku hlavního města. 

> „Zatlanka je jedno z nejvyhledávanějších pražských gymnázií, přesto se do této doby potýká s problémy při výuce tělocviku kvůli nedostatečným prostorovým kapacitám. Plánovaná investice má tuto nepříjemnou situaci napravit, aby děti ze školy nemusely chodit cvičit jinam. V objektu vznikne i nová jídelna, což zase zvýší komfort učitelů a žáků při stravování,“ uvedl radní hl. m. Prahy pro oblast školství a sportu Vít Šimral.  

Předmětem veřejné zakázky je výstavba nového objektu tělocvičné haly v prostorách vnitřního dvora. Obvyklý provoz tělocvičny bude určený pro jednu třídu, tedy 32 studentů. Kapacita pro případné studentské turnaje v rámci školy jsou dvě třídy s počtem 64 studentů. Pro tuto kapacitu jsou dimenzovány i šatny. Díky zajištěnému samostatnému vstupu bude mimo školní výuku možný i pronájem tělocvičny veřejnosti. Hala bude se stávající školou propojena pomocí krytého můstku a nekryté lávky při jižní stěně přístavby. Objekt bude mít tři nadzemní podlaží. V prostorách bude umístěna i školní jídelna sloužící pouze pro výdej dovážených teplých obědů. Předpokladem je, že by stavba měla být hotova do konce roku 2023 a práce by stály asi 86 milionů korun.

V loňském roce byl pro Gymnázium Na Zatlance odsouhlasen i záměr pro rozšíření stávajících prostor, který by měl vyřešit problém s nedostatkem vhodných výukových prostor a zázemí jak pro studenty, tak i učitelský sbor. 

> „Zatlanka je škola, jež si svým inovativním přístupem ke gymnaziálnímu vzdělávání udělala jméno nejen v Česku, ale i ve světě, což se projevuje na stále se zvyšujícím počtu přihlášek. Zateplení půdního prostoru a stropu bylo třeba vyřešit i z důvodu optimalizace energetické náročnosti budovy, které se pozitivně projeví při snížení provozních nákladů. Gymnázium touto vestavbou získá potřebné prostory pro výuku, technické zázemí, ale i bezbariérový přístup,“ doplnil radní Vít Šimral.
