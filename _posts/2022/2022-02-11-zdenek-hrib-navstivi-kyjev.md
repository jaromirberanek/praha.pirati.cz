---
date:         2022-02-11
tags:        
- mezinárodní-vztahy
title:        "Primátor hl. m. Prahy Zdeněk Hřib v pondělí odcestuje do Kyjeva vyjádřit podporu Ukrajině"
image: 	      posts/0hrib.jpg
author:       MHMP
---
 
Primátor hl. m. Prahy Zdeněk Hřib v pondělí odpoledne odcestuje do Kyjeva, kde jako reprezentant Paktu svobodných měst vyjádří podporu a solidaritu Ukrajině v době hrozícího ozbrojeného konfliktu s Ruskem. V úterý se společně s primátorem Varšavy Rafalem Trzaskowskim setkají na kyjevské radnici se starostou Vitalijem Kličkem. 

Prahu a Kyjev pojí dlouhodobě přátelské vztahy, vzájemný respekt a jasný příklon k demokratickým hodnotám. Obě metropole přitom mají historickou zkušenost s totalitními režimy. V Praze navíc žije velmi početná ukrajinská komunita, přičemž Ukrajina v současné době čelí hrozbě ozbrojeného konfliktu ze strany Ruska. Z těchto důvodů zamíří primátor hl. m. Prahy Zdeněk Hřib vyjádřit solidaritu do Kyjeva. K pražskému primátorovi se přidá i primátor Varšavy Rafal Trzaskowski a společně zde budou reprezentovat Pakt svobodných měst.   

> „Je zcela namístě, aby Praha a další členové Paktu svobodných měst vyjádřili hlavnímu městu Ukrajiny a jeho obyvatelům v těchto těžkých časech podporu. Věříme totiž, že města obecně hrají při řešení globálních problémů zásadní roli. Kyjev musí zůstat svobodnou metropolí a baštou demokracie v regionu. Členská města paktu s Kyjevem sdílí stejné hodnoty a cíle a jsou také domovem mnoha ukrajinských krajanů – jenom v Praze jich podle Ministerstva vnitra žije zhruba 70 tisíc,“ říká primátor hl. m. Prahy Zdeněk Hřib.  

Pakt svobodných měst byl založen v roce 2019 starosty Bratislavy, Budapešti, Prahy a Varšavy s cílem chránit a prosazovat demokratické hodnoty, lidská práva, zásady právního státu, svobodu slova, shromažďování a tisku. Členové paktu zároveň striktně odmítají neliberální tendence, populismus a xenofobii. 

Od září 2021 se k Paktu připojilo více než 20 měst z Evropy i mimo ni. V prosinci 2021 členové Kongresu USA podepsali se zakládajícími členy Paktu svobodných měst společné prohlášení, v němž uznávají důležitost měst a jejich představitelů při ochraně demokratických hodnot. 
