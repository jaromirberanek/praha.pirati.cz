---
title: "Plníme to, co jsme v roce 2019 naplánovali po návratu z Tchaj-peje"
authorId: jaromir.beranek
image: 	posts/jaromir-beranek.jpeg
tags:   [Zahraničí, Tchaj-wan, Nakopni Prahu]
---

**Když jsme byli v březnu 2019 se primátorem Zdeňkem Hřibem a poslancem Jakubem Michálkem v Tchaj-peji, odvezli jsme si kromě spousty inspirace a zážitků 3 velké plány:**

1) **Okopírujeme koncept tchajwanského prezidentského hackathonu**, který umožňuje inovátorům z řad široké veřejnosti navrhovat praktická vylepšení pro stát, města i veřejný prostor. Nu a letos realizujeme už třetí ročník Pražského inovačního maratonu [#NakopniPrahu](https://praha.pirati.cz/aktuality/stitky/nakopni-prahu/). Nedávno jsme v rámci semifinále vybrali 12 týmů, které dostanou šanci na začátku června odprezentovat své nápady pro Prahu. Více na http://www.nakopniprahu.cz.

2) **Od tchaj-pejské zoo byl Zoo Praha přislíben párek luskounů.** Těmto živým šiškám sice později trochu pošramotilo pověst podezření z šíření viru SARS-CoV-2 alias Covid-19, ale pandemie (v jejíchž počátcích Tchaj-wan mimochodem Česku bezplatně poskytl zdravotnické pomůcky) snad konečně dává své poslední sbohem a luskouni jsou tady!

3) **Napomůžeme spuštění přímé letecké linky Praha - Tchaj-pej.** Je zřejmé, že do Ruska a do Číny se teď minimálně nějaký čas bude létat o poznání méně, dávalo by tedy smysl na příslib z roku 2019 navázat a posílit cestovní ruch a obchodní výměnu mezi oběma našimi krásnými zeměmi!

Mezinárodní spolupráce a partnerské projekty jsou velmi důležité pro rozvoj diplomatických vztahů i byznysu a jsem moc rád, že mohu občas přispět svojí troškou do mlýna!
