---
title:  "Vyzvali jsme předsedu pražské ODS Marka Bendu, aby se Bohuslav Svoboda účastnil primátorských debat "
author: Piráti Praha
image:  posts/debata-e15-hrib-bezods2.jpeg
tags:   [ODS, Volby 2022]
---

**Piráti společně s dalšími uskupeními zaslali výzvu k rukám Marka Bendy, předsedy regionálního sdružení ODS Praha, ve věci předvolebních debat kandidátů na primátora hlavního města Prahy.**

Vážený pane předsedo, 

dovolte, abychom se na Vás společně obrátili ve věci předvolebních debat kandidátů na primátora hlavního města Prahy. 

Jak všichni víme, primátorské debaty slouží k tomu, aby si Pražané mohli vybrat, kterému kandidátovi dají svou důvěru pro řízení města na další čtyři roky. Osobu budoucího primátora by voliči měli poznat, protože je to on, kdo bude po čtyři roky propojovat politickou scénu, řídit tým radních, zajišťovat spolupráci v koalici i s opozicí a stabilitu vedení města. Je to také on, kdo Prahu reprezentuje a určuje do značné míry její směřování. Pražané tedy chtějí a mají právo v předvolebních debatách poznat názory i osobnost možných budoucích primátorek či primátorů. 

Bohužel, v posledních dnech se ukázalo, že koalice SPOLU se zřejmě rozhodla do primátorských debat posílat náhradníky namísto lídra, který žádá Pražany o důvěru v primátorské funkci na příští čtyři roky. Bylo tomu tak při debatě deníku E15, které se namísto Bohuslava Svobody zúčastnil pan Zajíček, a nyní jsme obdrželi informaci, že v debatě Post Bellum bude koalici SPOLU zastupovat pan Hroza a v debatě pořádané Spolkem českých právníků Všehrd ve spolupráci s DVTV zase paní Kordová Marvanová, která je až na 16. místě kandidátní listiny. 

Nevíme, jaké Vás k tomu vedou důvody. Dovolujeme si ale tvrdit, že ten, kdo chce být čtyři roky primátorem našeho hlavního města, by si v horké fázi kampaně měl na primátorské debaty vyhradit svůj čas. Pokud to nedokáže, ukazuje tím Pražanům, že mu na nich příliš nezáleží, ale také, že si nedokáže ani před volbami, natož po nich, kdy na něj funkce primátora svými časovými nároky dolehne naplno, řídit svůj kalendář. A říká tím také nám, svým soupeřům, že se vyhýbá férovému předvolebnímu souboji. 
Společně Vás proto vyzýváme, aby koalici SPOLU v předvolebních primátorských debatách napříště zastupoval lídr vaší kandidátky pan Bohuslav Svoboda. 

S pozdravem 
 
Zdeněk Hřib (Piráti), Anna Šabatová (Solidarita), Jan Čižinský (Praha sobě), Petr Hlaváček (STAN)
