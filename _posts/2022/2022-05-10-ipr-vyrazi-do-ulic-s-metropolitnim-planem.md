---
title: "IPR se vrací do ulic. Představí nový Metropolitní plán"
author: MHMP
image: 	posts/hrib-plan.jpg
tags:   [Metropolitní plán]
---

Obdobně jako v roce 2018, kdy byl Metropolitní plán poprvé představen veřejnosti, zahájil Institut plánování a rozvoje (IPR) spolu s hlavním městem informační tour po městských částech. Celkově se ikonický bílý kontejner objeví ve 12 lokalitách. Kromě toho Praha připravila také zbrusu nový informační stánek, který postupně navštíví 7 obchodních center. Na všech místech se bude veřejnost moci seznámit s návrhem Metropolitního plánu, zeptat se na individuální dotazy ke konkrétním lokalitám či se poradit, jak podat připomínku. Tour potrvá od 9. května až do 28. června.

Prvním místem bílého námořního kontejneru je Jungmannovo náměstí v Praze 1 vedle vstupu do stanice metra Můstek. Kontejner se v rámci tour objeví celkem na 12 místech, aby měli lidé možnost poradit se a dozvědět se potřebné informace k upravenému návrhu nového pražského územního plánu. Na každém stanovišti se zdrží po dobu dvou dnů. Kromě toho představuje IPR nový stánek, který bude sloužit ke stejnému účelu, avšak uvnitř obchodních center. Celkem jich navštíví 7, první – OC Nový Smíchov – bude možné navštívit od čtvrtka 12. května až do soboty 14. května.

> „Upravený Metropolitní plán otevírá nové cesty k řešení budoucnosti Prahy z pohledu dostupnosti bydlení, rozvoje infrastruktury nebo ochrany parků. Metropolitní plán je možné připomínkovat také on-line prostřednictvím Portálu Pražana. Na úrovni celé České republiky je to naprosto unikátní cesta, kterou se Praha vydává, i s ohledem na pohodlí a participaci občanů,” říká Zdeněk Hřib, primátor hl. m. Prahy.  „Podařilo se nám také vyjít vstříc požadavkům městských částí a spolků. Zcela nad rámec běžného postupu jsme zajistili prodloužení zákonem dané lhůty pro zveřejnění a připomínkování plánu na dvojnásobnou dobu,“ dodává Zdeněk Hřib.

Informační tour se koná v rámci představení Metropolitního plánu v tzv. veřejném projednání. Na konci dubna byla v Centru architektury a městského plánování (CAMP) zahájena výstava s názvem To je Plán!, která nový plán představuje a zároveň vysvětluje pět základních principů plánu – bydlení, klimatickou změnu, veřejná prostranství, veřejnou vybavenost a prostředí okolo nás.

> „V roce 2018 byl Metropolitní plán poprvé představen veřejnosti ve společném jednání. Přišlo nám tisíce připomínek, které se následně vyhodnocovaly a do plánu zapracovávaly. Upravený návrh proto opět chceme přiblížit co nejvíce lidem, a to individuálně, abychom jim mohli zodpovědět na konkrétní dotazy či poradit, jak návrh připomínkovat,“ komentuje tour Petr Hlaváček, I. náměstek pražského primátora.

> „Vždy říkám, že územní plán je společenská dohoda o území. A aby bylo možné uzavřít dobrou a spravedlivou dohodu, je třeba, aby všichni účastníci měli dostupné informace, ale aby také těmto informacím rozuměli. Výstava v CAMPu, ale také „putovní kontejner“, Pražanům umožní lépe porozumět územnímu plánu a nabídne pomocnou ruku při podání případných připomínek k jeho návrhu,“ dodává Petr Zeman, předseda Výboru pro územní rozvoj Zastupitelstva hl. m. Prahy.

Poprvé se v ulicích objevil tento kontejner v roce 2018, kdy při prvním zveřejnění Metropolitního plánu objel 17 míst a celkově přišlo položit svůj dotaz více než 5 000 Pražanů. „Dnes platný územní plán je už přes 20 let starý a naprosto nevyhovuje potřebám dnešní Prahy. Proto jsme připravili nový a moderní plán, který se navíc díky zpětné vazbě od občanů, spolků a institucí oproti roku 2018 ještě vylepšil a zpřesnil. Snažili jsme se opět zodpovědně vyhledat taková místa, kde je větší koncentrace lidí, abychom zasáhli co největší skupinu obyvatel i letos,“ vysvětluje ředitel IPR Ondřej Boháč.

> „Přeji si, aby se co nejvíce lidí zajímalo o nový Metropolitní plán, protože se týká kvality života každého z nás. Praha je velké a živé město a je naprosto žádoucí, abychom tu měli obecně platný, uznávaný a funkční územní plán, protože jen tak můžeme dobře řídit rozvoj našeho krásného hlavního města. Pokud se podaří Metropolitní plán projednat tak, aby vzešel v platnost co nejdříve, bude se nám všem mnohem lépe řídit svěřený samosprávný úsek včetně centra Prahy,“ uzavírá Petr Hejma, starosta městské části Praha 1.

Od 9. května až do 28. června se tak každý může přijít zeptat na konkrétní lokalitu, proměnu okolí svého bydliště či se poradit, jak podat k návrhu nového územního plánu připomínku.
