---
date:         2019-12-19
tags:         [Praha 1, Mariánské náměstí]
title:        "Praha otevřela Mariánské náměstí veřejnosti, auta tudy už neprojedou"
image: 	      posts/marianskenamesti-otevreni.jpg
author:       MHMP
---

**V sobotu 21. září se v rámci sousedských slavností Zažít město jinak a Evropského týdne mobility otevřelo Mariánské náměstí Pražanům a návštěvníkům hlavního města, kteří si mohli užít náměstí bez aut a s nimi spojeného provozu. Největší zájem byl o sportovní aktivity, stovky lidí na akci s chutí hrály ping-pong nebo basketbal a rodiny s dětmi využily stánky s kvízy nebo malováním. Provoz se na Mariánské náměstí do budoucna nevrátí.**

Automobilový provoz přímo na Mariánském náměstí je minulostí. V sobotu bylo za účasti vedení magistrátu, Městské knihovny v Praze, Galerie hl. m. Prahy, Národní knihovny v Praze a Institutu plánování a rozvoje hl. m. Prahy zpřístupněno náměstí hlavně pro chodce. Do budoucna tu tak kromě několika rezidentních míst už žádné jiné automobily nezaparkují. Nově tu tak vznikl prostor pro setkávání lidí - budou zde k dispozici pražské stolky a židle, květináče s muchovníky a stůl od sochaře Čestmíra Sušky volný ke každodennímu užívání.

Do budoucna se ale náměstí promění ještě více. V rámci sobotního programu byla představena ze strany vedení hlavního města vize, jaké změny toto místo čekají. Kromě toho si mohli lidé užít také různé aktivity nebo koncerty. V následujících dvou letech vznikne studie, jak co nejlépe upravit Mariánské náměstí a jeho okolí. Podněty k změnám pak budou moci lidé podat u speciálního informačního kontejneru.