---
title: Cestovní ruch bude výhodný pro turisty i místní
campaignCategoryUid: 2022-komunalni
campaignGroupUid: volby-2022
uid: cestovni-ruch
order: 12
garant: zdenek.hrib
redmine: 23492
img: program/program2022-nahledy/cestovni-ruch.png
intro: >
  Po covidových omezeních chceme turistiku v Praze znovu oživit. Pomůže to opět nastartovat ekonomický růst, ze kterého budeme těžit i my místní. Chceme ale podpořit turisticky přitažlivá místa i mimo historické centrum, tak aby se turistika rozprostřela i do dalších částí Prahy.

---

# Podpora cestovního ruchu
>Podpora cestovního ruchu se stala palčivým tématem covidových politických programů. Naším cílem je efektivně pomoci obnově tohoto odvětví v Praze, a to s ohledem na ekonomický růst v souladu s kultivací veřejného prostoru. Mezi naše priority patří rozvoj sítě atraktivních turistických cílů mimo historické centrum a optimalizace nástrojů ke stimulaci kongresové turistiky. Budeme rozvíjet nabídku pražské turistické karty. Součástí strategie bude i komunikace mezi městem a soukromými subjekty – např. hoteliéry nebo organizátory kongresů.

### Kontext
Turisté se pohybují převážně v centru města, kde se soustřeďují zároveň i všemožní „lovci kapitálu“. Výsledkem je deformace veřejného prostranství. Turista přitom chce poznávat Prahu takovou, jaká je pro nás, její obyvatele. Obyvatelé převážně chtějí město autentické, čisté, vkusné. Nemoc metropolí, turistické pasti, se nevyhýbá ani Praze. Boj proti nim je těžký a město často nemá potřebné nástroje. Turisté se do Prahy nevracejí a tráví zde málo dní. Praha sama neví, čím turisty chce lákat, jaká vlastně je. Nemá vyjasněnou náladu, energii, kouzlo, které chceme prezentovat (příklady: Paříž – romantika, Amsterdam – modernost a svoboda, Kodaň – moderní architektura).

### Ideál
Praha je příjemné město, kam se turista bude rád vracet. Turisty dokážeme navést na výlety mimo úzké centrum, ukázat jím i jiné krásy než orloj a Hrad. Zprostředkujeme jim příjemný autentický zážitek.

### Opatření
- Podpoříme formulování vize, čím turisty chceme oslovovat, a proč by si Prahu měli vybrat jako místo k návštěvě.
- Prosadíme nformační tabule i v angličtině.
- Budeme rozvíjet nabídku pražské turistické karty.
- Nabídneme turistickou hru volně ke stažení pro Android, iOS.
- Doprovodné mapy a texty budou rovněž dostupné v rámci aplikace.
- Budeme pokračovat v odstraňování turistických pastí. Zevrubně zmapujeme situaci a poučíme se z jiných metropolí – spousta podvodů má základ nebo obdobu v zahraničí. Připravíme koncepci, jak efektivně odstranit turistické pasti.
- Budeme turisty upozorňovat na to, jaké chování v Praze nechceme, ještě než sem přijedou. Na turistických stránkách (např. tripadvisor) bude město komunikovat i o pravidlech, která u nás platí.
- Budeme usilovat o regulaci Airbnb.

### Co jsme už udělali
- Zrušili jsme nepoctivé směnárny.
- Vyhnali jsme z centra obří pandy a bublináře.
- Proběhla architektonická soutěž na Vltavskou filharmonii.
- Podpořili jsme opatření formou voucherů pro podnikatele v turistickém průmyslu a ubytování.